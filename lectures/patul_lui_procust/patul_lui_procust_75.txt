
că o iubea de ani de zile, cu un soi de deznădejde înăbuşită. - Se
poate spune cine e această doamnă ? - Desigur că pentru istoria literară nu va
fi un secret. Am însă impresia că, din motive pe care nu le înțeleg, doamna
aceasta n-a vrut să se dea publicității această întîmplare. Cel puțina şa am înțeles din
exagerat de prefăcuta ei nedumerire. Avea aerul că nu ştie … că nu pricepe absolut
nimic. - Nu e o actriță ? - Nu… nu… E cu totul altcineva… E
proprietara unui magazin de mobile. Dacă îmi dați cuvîntul dumneavoastră că veți păstra oarecare discreție,
deşi în definitiv doamna nu e măritată, vă pot spune şi numele. Într-un aviator secret
şi secretar de legație cred că se poate avea încredere. - Aveție cuvîntul meu …
- Doamna se numeşte Maria Mănescu şi e o proprietara unui magazin de mobile din
Calea Victoriei… În craniul meu se mişcă spetezele unei mori de vînt. - Aveți motive
să credeți că era o scrisoare de dragoste ? Caută într-un sertar, scoate o cheie
şi descuie cu ea alt sertar. - Cînd vă spun ce admirație am pentru geniul
lui Ladima, vă înhipuiți că am avut şi dorința de a păstra măcar o copie
fotografiată după scrisoarea în care-şi lămurea pricina hotărîrii de a se sinucide. Mi-am copiat-o şi
eu, năucit, cu o absență de histeric. Mă gîndeam, doamnă, că această parafă a iubirii
mele va mai putea fi amînată. Socoteam chiar că aşa cum dragostea mea s-a mişcat
în apropierea dv. ani de zile, neştiută, ca o felină domestică, va continua să se
mişte ca o umbră vie, indefinit, de aci încolo. Să viu un ceas, două, pe
zi în refugiul din fundul magazinului, să vă privesc, să vă ascult, reținut, neînțeles, era
pentru mine strict necesar, ca o gravă dietă sufletească. Pentru versurile mele, de ce nu
v-aş spune azi ? această prezență a fost rațiunea şi însuşi procesul naşterii lor. Ce
demon m-a îndemnat atunci spre răzvrătire, cine mi-a spus că am dreptul să pretind şi
eu bucuria de a mîngîia o mîină subțire, iubită, că aş avea dreptul să cuprind
nişte umeri care-mi sunt dragi, să solicit un zîmbet înduioşat numai pentru mine. Dacă din
toamna aceasta am făcut atîtea încercări de a rupe lanțurile nevăzute care mă țin în
mizeria mea sufletească mai rău decît cele de fier, e că nu mai puteam, creştea
în mine, străină de mine, o dorință mai de neînvins decît orice tărie. Nu m-ați
înțeles cu adevărat? Toate aceste strigăte mute, disperate, să nu fi fost într-adevăr auzite, înțelese
de d-voastră, care aveți mai multe simțuri decît celelalte femei, decît ceilalți oameni din lume?
Doamnă, versurile mele nu v-au spus nimic, pentru că ele nu vorbesc niciodată de dragoste,
dar substanța lor era, toată, iubirea aceasta eterată si otrăvitoare, care astăzi, neînduplecat, îmi apasă
țeava ucigaşăpe piept. Căci în ultimul timp cînd am văzut cu ce indiferență dulce, din
alt material, răspundeți nebuniei mele, am înțeles că în această țară, în această lume, eu
sunt un paria blestemat, a cărui simplă atingere obligă la abluțiuni, că am datoria să
vă evit.Doamnă, în clipa morții, gîndesc halucinat ce-arfifost iubirea aceasta, despre care nu îndrăznesc să spun
„a noastră", şi strig în mine însumi bucuria cumplită că gestul acesta descreierat va scoate
în privirea d-voastră alt gînd decît afecțioasa indiferență de prințesă îndepărtată, pe care ați avut-o
pentru mine pînă acum. George Demetru Ladima Am căutat să schimb imediat subiectul convorbirii. Tot
conținutul sufletesc mi se clătina în simțuri ca apa într-un vas purtat. Nu-mi rămînea decît
o capitulare neputincioasă, totală ca un leşin. Parcă se despicase o catapeteasmă; parcă se anulase
în derîdere o întreagă existență. Am ieşit împreună şi l-am condus cu maşina la „Capsa",
unde mi-a spus că-şi ia de ani de zile şvarțul la ora 1 şi un
sfert. Acum cîştigase cîteva minute. Dacă la început am şovăit mult, gîndindu-mă că trebuie să-i
vorbesc doamnei T. - pe urmă m-am răzgîndit cu disperare. Unde aş fi putut ajunge?...
Unde am fi ajuns? Dar adevărul, sau o parte din el, trebuia să-1 cunosc. Eram
prins ca într-un remou circular, din care cu toată rezistența comandelor nu mă puteam desprinde.
Am căutat să cunosc pe cei trei prieteni ai lui Ladima. Cîteva zile de-a rîndul
am luat cîte un şvarț, la „Capsa" în cafenea, unde nu intrasem pînă atunci, cred,
niciodată, deşi luam în fiecare zi, într-o vreme, aperitivele cu băieții şi fetele, la ora
1, dincolo în cofetărie. Întrebam la început discret, după ce aşteptam singur, şi mai ales
încet, pe chelner dacă nu e în cafenea domnul Cibănoiu, de pildă, sau într-altă zi,
un altul. Pe urmă, cînd am întrebat anume, cu oarecare hotărîre, chelnerul m-a lămurit prietenos
că aceştia nu vin decît între 8 şi 10 seara. - Aşa sunt clienții noştri,
ai localului... cei adevărați... Fiecare are ora lui. Unii vin dimineața, să ia cafeaua cu
lapte, alții la 10 pentru rendez-vous-urile de afaceri, alții, cei mai mulți, între 12 şi
1 la aperitive. Pe urmă, cei care între 2 şi 4 îşi iau cafeaua şi
aşa mai departe... Aproape că unii nu s-au văzut niciodată, între ei, deşi vin de
ani de zile, chiar la aceeaşi masă... Domnul Cibănoiu venea la masa de colo, de
sub calon-fer, seara între 8 şi 10, cu domnul Penciulescu, cu domnul Bulgăran şi cu
domnul Ladima... ăl de s-a sinucis. - Şi acum? - Acum, unul e mort, domnul
Cibănoiu nu mai vine deloc. Iar domnul Penciulescu s-a certat cu Bulgăran. - Şi nu
mai vine nici unul aci? - Vine, tot între 8 şi 10 seara, domnul Penciulescu.
L-am cunoscut, căci aci se fac uşor cunoştințe, chiar a doua zi. Avea un cap
negricios de actor bătrîn, care a jucat numai roluri de senatori romani... El a intrat
în vorbă cu mine, fără nici o prezentare, după ce s-a aşezat la aceeaşi masă.
- Ai țigări? Am scos tabachera şi i-am oferit. - „Bucureşti" cu carton? Are şi
chelnerul. Nu fumez din astea-Trimite să-mi ia de la debit „Tomis" fără carton. Puțin cam
surprins, am chemat pe picolo şi l-am trimis. Nu ştiam de unde să încep, cum
să aduc vorba... M-a întrebat pe urmă el, cu o severitate de judecător de instrucție,
cu gura lățită. - Dumneata cine eşti? Cum te cheamă? I-am spus, dar fireşte numele
nu i-a spus nimic. Cu fălcile strînse, cu privirea autoritară:- Vasilescu, Vasilescu... Dar cu ce te ocupi? Ce faci?... Din ce trăieşti?... Din joc
de cărți?... În sfîrşit, după ce am lămurit şi asta, am căutat mai tîrziu să
aflu ceea ce doream. - Domnule Penciulescu... L-ați cunoscut mi se pare pe poetul Ladima?...
- N-am cunoscut nici un poet Ladima. - Cum? Nu l-ați cunoscut pe Ladima? -
Pe Ladima? Pe dobitocul ăla? L-am cunoscut dacă vrei... şi vag, neglijent, arătînd parcă lămurit
că n-avea altceva comun cu el nimic-întorcînd capul în partea cealaltă: Venea pe aici, pe
la „Capsa". - S-a sinucis, nu?... - Ce vreai să facă altceva? Rămîn uimit, cu
ceaşca de şvarț la buze, pe urmă nedumerit. - Se zice că era un poet
foarte mare. E indignat, ridică brațele îndoite de la cot a uimire, ca să se
apere de un blasfem. - Poet mare!... auzi, Ladima, imbecilul ăla, poet mare! Ca şi
cînd aş călca în călcîie, de nesigur ce sunt: - În sfîrşit... unul dintre cei
mai de seamă poeți de azi. Acru, cu gura arcuită ca o scoică: - Ce-i
aia „poeții de azi"? Sunt nişte cretini toți... n-au nici unul talent... Nu pot decît
să îngîn: - Poate că... exagerați... în sfîrşit... despre unii... Aprig, sec, s-a întors trîntit
spre mine. - Dumneata ştii ce e poezia ? - !? - Atunci ce tot
spui prostii cu poeții de azi ? Sunt atît de surprins că nici nu fac
gestul să-i dau cu tava-n cap. Pe urmă iau lucrurile aşa cum sunt. Aşa s-o
fi vorbind pe aci. Mormăie mereu cu capul într-o parte... „Auzi, poeții de azi ?...
au ajuns toți proştii să aibă păreri despre poezie..." Se întoarce apoi brusc spre mine:
- Să-ți arăt eu poezie! Şi a început să declame, frumos, mărturisesc sincer: Tăcere este
totul şi nemişcare plină, Un cîntec, sau descîntec pe lume s-a lăsat. Nici frunza nu
se mişcă, nici vîntul nu suspină. Şi apele dorm duse şi morile au stat. Ai