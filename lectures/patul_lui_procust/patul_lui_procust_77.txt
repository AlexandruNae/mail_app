
cărților lui, şi pe urmă s-a aşezat într-altul din jumătățile de fotoliu cu catifea roşie,
cu ciucuri şi broderii joase. - Domnule Vasilescu, începu iarăşi cu invocarea numelui meu, ca
şi celelalte fraze, mă bucură că vă interesați atît de mult de un om ale
cărui merite, a cărui inteligență şi mai ales cuviință creştinească îl îndrituiau spre stima tuturor.
Prin urmare, am să vă spun ce ştiu şi - datorită prieteniei noastre pînă în
ceasul sinuciderii - veți vedea că ştiu oarecare amănunte. A dus mîna la bărbie ca
o babă, mi-a turnat din nou din sticla burtoasă ca o eprubetă. Trebuie să ştiți
că nefericitul de Ladima a iubit, cu o patimă nepermisă, de om descreierat, pe o
femeie fără suflet, o actriță, fire netrebnică, în carnea căreia înflorea numai ochiul diavolului. Am
răsuflat şi totul s-a aşezat din nou în mine. - Am acasă, domnule Cibănoiu, scrisorile
lui Ladima, pe care le-am furat, ca să nu mai rămînă în mîinile ei. Erau
să-i dea lacrimile, îşi agita degetele de la mîini, amuțit de uimire. - Ah! domnule
Vasilescu, dacă Ladima ar fi avut acele scrisori... - Vi le voi aduce data viitoare...
- Le-a cerut în scris, a fost să le ia... Am fost şi eu de
două ori, dar cum să poți sta de vorbă cu două femei în care nimic
nu aminteşte de Dumnezeu ? - Dacă ai şti de cînd alerg după lămuriri... Te
rog, nu te supăra de întrebările mele directe, de ce a scris atunci acea scrisoare
? Nu răspunde numaidecît, pe urmă reia, cu o nesfîrşită tristeță: - Domnule Vasilescu, prietenul
nostru, din pricina acelei iubiri înjositoare, era un om pierdut. Şi-a dat seama de asta
singur. Mai ales în ultimele săptămîni din viață, ți- era mila să-l priveşti. Parcă se
rupseseră în el resorturi, parcă organele nu-i mai funcționau. Era cu mult mai rău decît
bolnav. Se jurase că după o ultimă întîmplare umilitoare, pentru nimic în lume nu se
va mai duce la ea. Era el însuşi uimit că a putut să iubească o
asemenea femeie, îmi spunea chiar că i-ar fi ruşine dacă ar afla şi altcineva, afară
de noi, prietenii. Îşi dădea seama şi de aceea i-a şi cerut scrisorile înapoi... „Mi-e
silă de mine însumi, Nicolae, mi-e silă, de parcă am păduchi în suflet." I- am
arătat că numai credința în Dumnezeu îl poate îndrepta din aşa cădere... Şi aşa era
să fie, căci era un bun creştin, găsea cuvinte frumoase despre bunătatea Celui-preaînalt şi cred
că în scurtă vreme s-ar fi împărtăşit din harul împăcării. Negreşit că uneori şovăia: „Niculae,
nu mai pot. Sufăr ca un cîine greu bolnav. Gîndul morții mă ține caîntr-un cleşte zi şi noapte." Îl mîngîiam cum puteam: „George, dacă moartea e trimisă de
Domnul în înțelepciunea lui nemărginită, e o împăcare şi o binefacere, dar omul nu trebuie
să se gîndească să-şi ia singur viața". „Dumnezeu mă va ierta, Niculae, că ştie ce
mult am suferit şi cît l-a lăudat gîndul meu, dar acest rău, iubirea asta, mă
doare ca o bubă scîrboasă şi nu o mai pot îndura. Dacă nu-mi fac seama
singur e că m-aş răsuci de dezgust în sicriu, dacă aş bănui că lumea crede
că m-am sinucis din pricina acelei femei... sau poate că din cauza foamei... O asemenea
moarte singură ar întrece în ruşine urîciunea suferințelor mele... Orice, dar să nu se ştie
că am suferit din pricina acelei neruşinate... sau că, om în toată firea, am suferit
de foame..." Mi-a strîns brațul, că era de felul lui zbuciumat, şi mi-a arătat, spre
uimirea mea, o hîrtie de 500 de lei: „Vezi tu asta, Niculae? Vezi banii aceştia?
Sunt prețul morții mele. Cînd am rupt cu femeia aceea, am suferit atît de mult,
că din prima seară mi-am spus că trebuie să mor. Dar nu trebuie să se
ştie că am iubit asemenea femeie şi că în viață am suferit de foame, nu
trebuie să fie cadavrul meu fără un ban lîngă el, ca să creadă cineva că
m-am sinucis din pricina foamei. Aşa nu mă puteam sinucide. Şi atunci am început să
adun bani. Am adunat cinci sute de lei, cum se adună o zestre. Mi-au furat
viața, m-au înjosit, dar mila lor nu- mi trebuie. Îți pot spune acum, pentru că
de ieri mă simt mai bine, gîndul morții m-a părăsit." Pe urmă s-a mai potolit,
era ca o apă care scădea. Am crezut, domnule Vasilescu, în zilele acelea, că îndemnul
morții l-a părăsit şi aşa era. Seara vorbeam îndelungă vreme aci... Regăsise calea către Domnul
şi - de ce n-aş spune-o ? - îl ajutase să se însenineze şi convingerea
lui că e un mare poet: „Mi-am dat această viață mizerabilă, pentru una infinită, Niculae...
Sufletul meu va trăi o nouă viață, iar poezia mea, pe care ei n-au înțeles-o,
o vor înțelege copiii lor, care se vor ruşina de neînțelegerea părinților lor." Negreşit că
eu nu l-am contrazis despre asta, de vreme ce poate însăşi această credință era inspirată
de Domnul. Din nenorocire, prietenii care tre- buiau să-l ajute cu vorba şi cu gestul
lor i-au fost duşmani... Tocmai cînd, din cauza suferinței lui neînchipuite, avea nevoie de credință,
ei i-au zdruncinat orice convingere. în săptămîna morții ne găseam toți patru la cafea la
Bulgăran, cînd au început să-şi bată joc de el. Pen-ciulescu, plin de venin, îi spunea
tot felul de răutăți: „De ce ai tu nevoie de nemurirea sufletului, Gedeme? Religia impune
o ordine prestabilită. Ai fost dobitoc în această viață scurtă, iubind o femeie de stradă...
Dacă vei trăi încă o sută de vieți, nu e nici un motiv ca, fiind
tot atît de dobitoc, să nu iubeşti tot femei de stradă... Atunci, la ce-ți trebuie
nemurirea?" Nu poți să-ți închipui cît punea bietul Ladima la suflet asemenea glume grosolane. Bulgăran,
a cărui bibliotecă de ateu e un adevărat laborator al diavolului, i-a făcut lungi teorii
ca să-i dovedească inexistența lui Dumnezeu. Sunt nedumerit şi-l întrerup cu o întrebare: - Iartă-mă,
domnule Cibănoiu, îl cunoaşteți într-adevăr pe domnul Penciulescu, pentru că... - Desigur că îl cunosc,
de vreme ce de vreo cinci-şase ani e chiriaşul meu gratuit, într-o cameră din fundul
curții, aci. - !? - Cu cifre, cu păreri de autori, cu poze chiar i-a
explicat universul, arătîndu-i zădărnicia oricărei credințe într-o ființă supremă. Ai să mă întrebi ce-am făcut
eu în această împrejurare, ce am răspuns atacurilor şi argumentelor opuse? Nimic... Existenta lui Dumnezeu
nu se poate dovedi şi e un păcat să cauți s-o explici cuiva. Crezi numai...
şi afirmi. Credo in quia absurdum. Ladima însă a prins să discute şi să apere,
asta i-a fost pierderea.Peste vreo două zile l-am întîlnit foarte schimbat... Nesfîrşit mai trist, ros parcă de un
vierme crunt din el. „Niculae, dacă Bulgăran are dreptate?" Era palid şi îi sticleau ochii.
„Ascultă, Niculae, dacă sunt țărînă din țărînă, dacă am ieşit din haos întîmplător şi niciodată
nu vom cunoaşte o nouă viată, dacă aceasta, pe care am trăit-o, a fost singura
posibilă pentru mine dintr-un miliard de posibilități, şi eu mi-am sacrificat-o îndurînd lipsuri cumplite, iubind
pe Emilia Răchitaru? Arde pielea pe mine ca o cămaşă de foc cînd mă gîndesc
că asta ar fi posibil." I-am spus nedumerit: - Dar Emilia nu există decît de
doi ani în viata ta ? - Dar în aceşti doi ani a istovit toate
posibilitățile mele sufleteşti. Totul e stors sau sfărîmat în mine. Dacă n-ar fi credința în
artă... În seara următoare au fost noi discuții. Ladima a spus că, dacă nu există
Dumnezeu, el crede în supraviețuirea prin artă, a strigat - deşi Penciulescu rîdea de el
- că totuşi a folosit cît putea mai bine această viață, în orice caz mai
bine decît oricare dintre ei, creînd o operă care va supraviețui la nesfîrşit. „La nesfîrşit
? Ce înseamnă la nesfîrşit? urla Bulgăran... într-un număr oarecare de ani pămîntul tot va
pieri... Ce înseamnă că opera ta va supraviețui o sută de ani, un milion, cînd
tot se va împrăştia în haos, împreună cu praful pămîntului şi al tuturor operelor, distruse
într-un cataclism cosmic... Ascultă-mă pe mine, asta-i singura posibilitate de trăire. Asta... Să te plimbi
pe bulevard, să vezi soarele, să iubeşti, să citeşti... Asta-i tot, între două nopți infinite
de neant - zece, douăzeci, treizeci de ani de viață ireversibilă. Arta e o vanitate