
sufletesc dintre cei care vor fi împreună în pat. Totul apare ca un şir de
concesii şi abandonări al căror mobil adevărat se iveşte indiscret, jignitor şi urît. De aci
şi disprețul cu care vorbesc cele ca ea de act. - N-ați mai fost de
mult pe la noi? întrebă sora Emiliei, o femeie ca de patruzeci de ani, căci
poate nici nu ştie numele celui pentru care s-a revoluționat toată casa. - Valeria, fă
nişte cafele, domnului îi place cafeaua dulce şi bine fiartă. Ține minte din seara restaurantului
în grădină. Dacă o femeie care m-ar iubi ar ține minte un amănunt ca acesta,
aş fi cald măgulit, dar la Emilia n-are "nici o semnificație, ca un accident de
memorie, sau ca o bună organizație practică. îi explic că am impresia că „am deranjat-o",
că am provocat prin venirea mea neaşteptată o reală perturbare. - O, nu, deloc. Îmi
face plăcere. Spune asta rece şi plat din lipsă de vocabular analitic. Eu ştiu bine
că e încîntată (aş spune, dar Emilia nu poate fi chiar „încîntată", căci asta presupune
o anumită fluiditate interioară). E satisfăcută întîi pentru că ştie că mîine mă va conduce
abil, atît cît poate ea să fie abilă, să-i achit o pereche de pantofi sau,
cine ştie, se va găsi o formulă să-i las, ca rîndul trecut, două mii de
lei pe mescioară. De altfel, şi în afară de asta, Emilia caută contactul - e
un cuvînt din vocabularul ei - cu băieți din lumea bună. Căci ei „lansează" femeile,
adică le duc la petreceri unde au şansa să dea peste bancherul bătrîn şi decrepit
care le va subvenționa apoi lunar. Am un coleg care face, oarecum cu metodă, astfel
de aranjamente şi e plătit în natură de fetele recunoscătoare. - Nu ştiu, mi s-a
părut că tînărul fusese cam stingherit puțin. Emilia mă lămuri cu oarecare grabă, atît cît
poate ea să se grăbească, dar mai ales cu importanță, ca să înlăture un moment
mai degrabă posibilitatea de a fi bănuită că ar putea fi a celui plecat... -
A, nu, e un coleg... ... şi spunea aşa, ca şi cum coleg ar fi
însemnat un eunuc sau un servitor, la care o femeie ca ea nu se poate
coborî. - Mi-a adus o piesă de cetit. L-am rugat pe el să-mi caute ceva,
că anul acesta nu mai merge. Dacă nu mi-o da un rol, îi las şi
plec. Cu şase mii de lei ai lor pe lună de-abia îmi plătesc pantofii pe
care-i stric ducîndu-mă Ia repetiție. Băiatul ăsta citeşte cărți, că e şi pe la o
gazetă, nu ştiu care... Nu cunosc, nu pricep prea mult teatrul, deşi e una din
pasiunile mele, prin culisele lui, dar Emilia spunea firesc şi detaşat de obiect „l-am rugat
pe el să-mi caute ceva" cum ne spunea odată un suplinitor rătăcit la liceu: „Napoleon
este foarte important fiindcă a avut mai multe războaie", sau plutonierul-major, cînd era escadronul în
marş: „Cîntați cîntecul ăla, cum îi spune, cu soldatul, sau ăla, cum îi zice, cu
doamna învățătoare. Haicîntați!" Teatrul e pentru ea ceva necunoscut întîmplător, de unde îți vine aplauze, flori şi
automobil, în care, „dacă ai noroc", ai şi succes, că piesele ți le aduc, aşa,
prietenii, cum ți-aduc ciorapi de la Paris. „N-ai auzit de-o piesă... aşa, pentru mine?" Ea
spunea că „aşa nu mai merge", pentru că se socotea mereu nedreptățită, că directorii teatrului
şi regizorii o persecutau, nerecunoscîndu-i meritele. Aştepta să i se dea un rol, în realitate
prin rol ea înțelegea un succes, căci roluri i se dăduseră cîteva, dar fusese dezastruoasă,
ca o bucătăreasă patetică. Nimic în lume n-ar fi făcut-o să convie că ea n-a
priceput cumva rolul, că era vulgară în el, ci dimpotrivă că „ce, ăla era rol?"
Acum aşteaptă întîmplarea de la „băiatul" de adineaori. Cred că în realitate Emilia nu citea
nici gazeta cu anunțuri. - Toate rolurile mele le dă Mărioarei S... Marioara S... era
o actriță destul de tînără, care trecea drept foarte frumoasă cînd privea languros, căci îşi
„făcea" bine capul. N-avea nici un fel de feminitate, oricum însă era şi mai vioaie
şi mai subțire decît Emilia. Nu era lipsită iarăşi (cînd nu vorbea) de o grație
reală. Numai faptul că femeia din fața mea nu-şi dădea seama ce deosebire e între
ea şi Marioara S... şi tot devenea concludent pentru lipsa ei de bun-simț, pentru incapacitatea
ei de a avea impresii cît de puțin întemeiate, de a descoperi nuanțe. - Crezi
că ți-ar fi convenit rolurile Marioarei S...? am întrebat-o înmuiat şi din cauza căldurii, deşi
ferestrele erau în umbră, căci soarele trecuse înspre dreapta, dar moleşit mai ales din cauza
descurajării de a găsi vreodată vreun punct de înțelegere cu femeia asta. Sora Emiliei tocmai
intrase cu o tavă pirogravată pe care erau două ceşti de cafea, una verde şi
alta albă, cu dungi aurite, iar alături de ele două dulcețuri, pe farfurioare în formă
de frunză de vie. - Cum, n-ați auzit-o pe Emilia niciodată?... Aaa! Te face să
plîngi. N-ați fost la teatru? Ia spune, Emilio, scena din Modelul.¹ Era totuşi cald, iar
sufrageria asta săracă, veche, cu fața de masă cu pătrate alb-roşii, cu un bufet de
stejar cu florile sculptate, dezghiocate, cu uşile fixate, ca să nu se deschidă singure, prin
bucăți de hîrtie vîrîte sub ele, cu pomiere cu mere noduroase, oricum nu te predispune
să asculți scene declamate. în colț, un patefon de lemn, model vechi, lîngă un divan
deşelat, acoperit cu velințe romîneşti, mă îndemna să mă trîntesc pe el, deşi perinele, una
pictată avea culoarea cojită acum, iar alta deformată şi cu conținutul grămădit într-un colț, arătau
nu numai că gazdele sunt relativ neatente cu nimicurile materiale ale existenței, dar şi că
destulă lume se mai trîntise pe acest divan. Am rămas deci pe scaun, şi-am îngînat
vag în contrast cu preciziunea invitației... - A, nu! Nu am auzit-o niciodată în Modelul.
Era să adaog „deşi mă duc des la teatru", numai aşa dintr-o nevoie de reacțiune
ironică la întrebarea Valeriei, care bănuia că nu merg la teatru dacă n-am văzut-o pe
soră-sa în Modelul. - A ieşit acum cinci ani, la producție cu ea... Emilia, haide,
fă scena cu prințesa. După ezitări şi surplus de invitații, de altfel destul de reci,
Emilia s-a ridicat în picioare, a dat scaunul la o parte, a lipit coatele de
corp, strîngînd pumnii, a făcut o grimasă de durere şi dispreț şi, aruncînd energic capul
în profil, pe cînd corpul era cu fața la noi, a început: ¹ La femme
nue, tradusă Modelul, melodrama în patru acte de Henry Bataille (1872 - 1922), poet, dramaturg
mult reprezentat, cu opere originale sau dramatizări, pe diverse scene romîneşti, în perioada interbelică.- „Nu, doamnă, este amantul meu... amantul meu - o, cît am suferit pentru el...
Aa! Ce ştii dumneata? în timp ce dumneavoastră, femeile de lume, trăiați în vîrtej (Emilia
ezită), vîrtejul luxului amețitor, eu petreceam nopți întregi deasupra maşinii de cusut, ca să poată
cumpăra a doua zi pînză şi vopsele pentru tablouri... (Şi din gît, sec:) Ce ştii
dumneata, doamnă, ce e amorul?" S-a oprit subit şi s-a aşezat scurt şi liniştit la
masă. - Nu sunt în nervi azi. Am început să mint gratuit şi neconvins. -
Dar nu, dar nu, era foarte bine... Valeria, corpolentă şi cu sînii aproape turtiți unul
de altul în strîn-soarea brasierei, s-a grăbit, luînd notă de aprobarea mea oarecum. - A,
păcat că n-ai auzit-o... a fost aplaudată mai mult decît celelalte şi i-au aruncat flori
pe scenă. Acest „i-au" care ar corespunde anonimului „on" etc. nu era totuşi chiar atît
de anonim, căci am fost şi eu o dată la o producție cu prietenul R.,
şef de cabinet al teatrului, şi ştiu că fetele şi prietenele lor îşi aruncau flori
din sală una alteia, dar nu e mai puțin adevărat că şi aci era un
soi de ierarhie: cantitatea era în raport oarecum şi cu meritul celei omagiate, căci chiar
manifestările acestea au limite. Cinematografiştii, de pildă, ştiu că nu pot face reclamă mare oricărui
film. De altfel, cred că multă lume socoate că Emilia are talent. Ba mulți o
cred şi frumoasă. Are capul rotund de tot, ceea ce e încă mai subliniat fiincă
poartă părul pieptănat lipit şi despărțit în două printr-o cărare din creştet pînă în mijlocul
frunții. La spate e răsucit puternic într-un coc mare, ceea ce înseamnă că e deci