
coaste, în dreptul coatelor, căci şiretul cămăşuței îi lunecase de pe umăr pînă jos, pe
braț. - Un tip pe care nu-l cunoşti... Era puțin cam haloimăs, dar era simpatic.
Surîde strîmt. - Ce e haloimăs? - Nu ştii... serios? - Spune-mi! - Nu ştiu
cum să-ți spun... Dar se zice de cineva care e aşa... Şi gîndindu-se, cu buza
scurtă: Cum să-ți spun? Şi hotărît: Haloimăs!... aşa, cu figuri. - Parcă l-am văzut undeva,
am spus înmuiat, cu nădejdea contractată că totuşi mă înşel. Ridicînd sprîncenele subțiate, prea puțin
arcuite, pe orbita desăvîrşit geometrică: - E unul Ladima... a murit. Priveam fotografia cu uimirea
şi groaza cu care se examinează foaia venită de la un examen - pozitiv -
al sîngelui. - Semăna cu logodnicul meu, dar era blond şi foarte înalt... Pe urmă
nu avea mustățile aşa în sus decît rareori... Săracul, era mereu necăjit, şi atunci mustața
îi cădea pe gură... Nu cred că l-ai văzut vreodată... Cînd s-a întors, şiretul cămăşii,
întins de braț, s-a rupt, şi cămaşa i-a căzut toată într-o parte pe coapse, de
a rămas goală. Are pîntecul prins sus într-un corset de grăsime robustă, ca Venus a
lui Rubens, şi care numai cînd e culcată se lărgeşte puțin. Ladima să o fi
iubit pe femeia cu respirația groasă de lîngă mine, de care mă încălzesc acum ca
de o pernă prea îndesată? Era el în fotografie, aşa cum îl întîlnisem la Movilă...
înalt, slab, cu ochi rotunzi şi orbite mari, adîncite... cu o mustață de sergent- major
şi cărare de frizer, cu haina lui neagră, de alpaca, iar cămaşa albă, şi cu
gulerul totdeauna prea larg, scrobită, cu manşetele mari, rotunde, ca nişte burlane, prinse cu butoni
roz de cămaşă, pe cînd ceilalți butoni erau mici bețigaşe, desigur de aur - cine
ştie ce amintire... Ar fi fost un cap frumos, de n-ar fi fost atît de
demodat... Nu cred ca avea mai mult de 35 - 40 de ani... dar la
vîrsta asta cîțiva negustori mari ştiu să fie aproape la modă, cu fața complet rasă,
cu cămaşă de mătase, cu manşetele moi strînse pe încheietură, cu cravate tinereşti, strict înnodate,
sus sub guşă, iar părul pieptănat lipit pe spate şi totdeauna tuns cu grijă, ca
să le dea un aer sprinten.Acum îl vedeam în fotografia veche, deşi murise numai acum trei luni, ca pe o
cruce de marmoră, încadrată în ramă de sîrmă galbenă. Dar tot nu-mi vine să cred
că dedesubt în pachet e cu adevărat îngropat misterul lui, căci a fi iubit pe
femeia de lîngă mine e a fi îngropat sufleteşte. Poate că Emilia exagerează, cine ştie.
Ea desface funda roză cu oarecare grijă. - Valeriei nu-i place neregula... Le-a aranjat cu
grijă, în ordine, după date... Spune că o femeie trebuie să păstreze totul... E cu
adevărat scrisul ştiut... Mare, aplecat spre dreapta, cu literele subțiate puțin ca să încapă mai
multe. Literele mari sunt făcute din linii trase lung, dar fără colaci. Cozile termină mereu
spre dreapta, apăsat, de parcă fiecare rînd ar sfîrşi într-o parafă. Îmi dă o impresie
de halucinant acest scris subțire, aplecat mult spre dreapta, aproape foarte mare şi în acelaşi
timp cu literele foarte înghesuite... E, cel mai adesea, un scris cu cerneală violetă. Mă
uit peste tot teancul mare, gînditor. Emilia vrea acum să le dea la o parte.
- Pierdem timpul ... Lasă-le ... A întins mîna şi, cînd s-a aplecat, sînul mic
atîrnă sub braț ca o gutuie molatecă. Îmi aprind, pe gînduri, căutînd să nu răsară
deasupra cît sunt de abătut, o țigară, şi zîmbesc fals, de teamă să nu trădez
un prea mare interes. Întreb nemişcat, ironic, punînd între ghilimele: - Sunt „pasionante"? - Te
cred, numai citeşte una dintre ele. Da spuneai că eşti grăbit? Sunt gol, lungit pe
spate. Ea e lîngă mine, aproape de tot, întreagă, mai sus, ca să-şi poată petrece
mîna în jurul gîtului meu... Sînii i se apropie acum voinici, fără să se diformeze
prea mult... Banul cel mare, cafeniu, uşor bulbucat din jurul sfîrcului drept, e pe din
două tăiat de marginea de sus a cămăşii pe care a ridicat-o, din nou, doar
într-o parte. E în jurul cafeniului, ca o aureolă alburie, vizibilă numai cînd priveşti atent,
irizată mai în alb încă decît restul pielii. Scot teancul de scrisori surîzînd. Le măsor
cu privirea, le resfir ca pe un pachet de cărți de joc, jucînd teatru. -
Multe sunt, dragă... n-ai pierdut din ele? Emilia e flatată. - Era cam aiurea, scria
mereu... Am desfăcut panglica, gînditor, cu teama că voi face o greşeală, dar cu dorința
abia stăpînită de a citi. - Dă-mi să-ți dau eu dacă vrei să citeşti una...
de pe la mijloc. Tresar în mine şi îi fac semn gînditor: - Lasă, că
citesc vreo două... de la început. Una... două?... Le voi citi absolut pe toate, cu
pasiunea cu care surprinzi prin fereastra de vizavi o discuție mută, fireşte, între vecina aproape
goală şi amantul ei. Nu vrei să pierzi nimic. Dar acum, cînd o lume nebănuită
mi se va dezvălui?... Domnişoară, Ştiam că primăvara asta o să-mi aducă numai bucurii... M-ați
căutat -ieri si alaltăieri la redacție... înşelat acum o săptămînă de soarele prea timpuriu al
acestui început de martie, ieşisem din casă fără palton (nu pot să-l sufăr mai ales
că e cam vechi). M-a surprins însă zăpada moale de alaltăieri şi am răcit, a
trebuit să stau în casă... Am fost destul de pedepsit, pentru că nu v-am putut
admira la noi în redacție... şi nu m-am putut ameți de parfumul...Fumează, dintr-un portțigaret lung de două palme de baga, roşiatic, şi mă lămureşte grav: -
Era un „Coty” ... îl primisem cadou de la Zăgănescu. ...atît de rar al mîinilor
d-voastră... Tot zîmbetul de azi nu mă poate consola de surîsul dumneavoastră pierdut... Îmi scrieți
că v-arfi de folos, la clasă, piesa între amor şi prietenie... Că ați vrea să
dați producția cu ea... Nu-mi spuneți însă autorul... Si, cum probabil e tradusă... titlul exact
în franțuzeşte... Dacă s-apublicat... eposibil s-o găsim sau la Fundație, deşi acum, cu greva studenților,
mi-e teamă că Fundația e închisă, sau la Academie... Mîine voi fi pe la 10
la redacție... Nu îndrăznesc să vă deranjez acasă. Dacă veți trece pe la ora 1
să mă luați... am putea lua aperitivul împreună la vreuna din bodegi. Să sper? Cu
respectuoase sărutări de mîini, G. D. Ladima - Cînd era asta? A întors spre mine
ochii mari, verzoşi, care nu spun, din pricina gurii de manechin, nimic. - Acum doi
ani, cînd am dat producția. Aşez scrisoarea pe noptieră şi parcă-mi rămîne pe degete o
pulbere ca de la un cadavru de fluture. Sunt nerăbdător să iau alta, căci vreau
să ştiu ce-i putea scrie Emiliei, dar nu trebuie să mă trădez, deci, ocolind, mai
fac gesturi gratuite. Apoi: Domnişoară, A plouat întreaga săptămînă şi n-am ieşit din casă... Cînd
plouă zile întregi, e ceva întunecat şi humos în mine, de parcă îmi umblă rîme
pe tot corpul... Fireşte că v-am tradus actul pe care mi l-ați cerut... tmile Fabre
nu e un autor care să-mi placă, dar gîndul că textul acesta va fi interpretat
de d-voastră a mai luminat pentru mine pustiul ceasurilor de ploaie. (Din păcate stau cu
camera şi prea sus, sub streaşină, de văd cum se scurge apa.) La redacție n-am
fost decît o jumătate de oră pe zi să-mi scriu articolul, deşi mi-e silă să
scriu cu picioarele în ghetele pline de noroi, ca în bandage ude. V-am văzut ieri
trecînd cu o maşină mare, albastră, pe Calea Victoriei. Ați ocolit-o pe strada Regală... Era
o maşină de casă, albastră, şi v-am făcut semne disperate ca să vă atrag luarea-aminte,
dar nu m-ați văzut. Cu oarecare dispreț domestic: - Îl văzusem, dar am întors capul,
că eram grăbită... Era maşina lui Berdiceanu, trimisese să mă ia, şi el mă aştepta.
...Mi-a părut grozav de rău că nu m-ați văzut. Era o bucurie care a trecut
pe lîngă mine, cît să întind mîna, dar fără s-o pot opri în loc. Mîine
viu să vă aduc piesa... în Calea Plevnei, nu ? Sunt atît de curios să
vă văd locuința... Am emoție... Vreau să mergem pe urmă la cinematograf. Un coleg entuziast
îmi spune de o actriță tînără în Gösta Berling, la Lipscani. Zice că tot filmul
e admirabil. Am oprit biletele. G. D. LadimaÎntorc capul spre ea, care e rezemată în cot, într-o rînă, aproape cu fața-n jos.