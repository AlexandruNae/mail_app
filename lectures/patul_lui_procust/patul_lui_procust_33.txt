
spus titlul unei bucăți a mea, apărutăacum vreo trei săptămîni... îți spun drept, asta m-a
impresionat foarte mult şi, om în toată firea, am început să mă bîlbîi... Pe urmă,
foarte drăguță, ne-a invitat în lojă pentru actul următor, căci se ridicase cortina... O găseam,
îți spun drept, încîntătoare dar, cum se zice, nu e genul meu... Genul meu e
alcătuit dintr-un singur exemplar în lumea aceasta şi acela eşti tu, Emy... Dacă vrei tu,
renunț şi la ceaiul la care ne-a invitat pe mine şi pe Horia Dumbravă. -
Dar ce-a fost asta? Erai geloasă? (Căci numai asta nu mi-o închipuiam.) Emilia a ridicat
din umeri ca la o glumă nesărată... A întors capul spre mine cu exces de
mimică, pentru că fizionomia ei caligrafică nu funcționa decît în mare, scoborînd gura brusc în
jos, cu buzele ca un cioc de rață, disprețuitor şi făcea oarecum cu ochiul... ceea
ce însemna: „Crezi asta?" - Făceam aşa, pe nebuna... Nu, dar mă plictisea pramatia... de
cața-oancă, că-l invitase în lojă. Aşa face cu toți. Nu aveam eu chef ca el
să stea în lojă cu ea... Şi pe urmă, lui, eu îi spusesem mai mult
în glumă, aşa, haloimăs... ca să am ce spune, dar el o luase în serios.
Şi sfîrşind iar cu mimică, batjocoritor: Săracu... îi era frică să nu sufăr... - Ascultă,
Emilia, tu ştiai că suferă din cauza ta? - Aşa sunt bărbații, îşi fac idei...
Desigur că suferea... Dar era mîndru, nu arăta totdeauna... Şi pe urmă îi plăcea să
vie la noi... De multe ori cînd nu eram acasă, venea şi mă aştepta. Sta
de vorbă cu Valeria... ceasuri întregi... discutau... făceau planuri. Era pentru el foarte bine... Dar
ce puteam face? Aveam atîtea pe cap. Uneori mă mai supăram. Şi cu o mîndrie
groasă: Ştii... pe mine să nu mă plictisească cineva prea mult...Acum o nouă scrisoare pe hîrtie de caiet. - Asta e scrisă la noi, cînd
mă aştepta, e hîrtie de la rol. Emy, Te-am aşteptat pînă la 12 ½ ...
Îmi tot ziceam că vii şi aşa a trecut de miezul nopții... Valeria spune că
ai fost să repeți la o camaradă acasă, şi bănuieşte că, întîrziind şi prinsă de
ploaie, ai rămas să dormi acolo... Am jucat amîndoi tabinet. I-am luat două partide, deşi
am prins-o trişînd... ne-am certat... Era să ne luăm la bătaie... Pe urmă ne-am împăcat...
în jurul unor lingurițe de şerbet şi cafele... Ce bine era să fii şi tu
acasă, Emy... Serile în care te văd sunt singurele în care nu mă simt un
ocnaş al vieții. Mă odihneşte un calm, o senzație de împăcare ca o morfină, în
interiorul acesta al tău. Privesc în dormitor. Uşa e deschisă şi lasă să treacă din
sufragerie ofăşie lată de lumină, care cade transversal pe patul atît de alb, larg, curat,
neatins; în fund luna bate prin fereastră, luminînd pe dinafară abajurul galben. Patul Emiliei într-adevăr
e foarte curat, aşternutul extrem de fin şi alb, pentru că aşa cer interesele ei.
E poate obiectul cel mai îngrijit şi mai luxos din casă, aşa cum vînătorii serioşi
dau cea mai mare grijă şi fac mari sacrificii pentru obiectele de vînat... Ştiu de
asemeni că actorii, cînd vorbesc de garderoba lor, nu o consideră ca pe un lux,
ci ca pe un utilaj profesional. ... În oraşul acesta putred, în care totul e
de vînzare... interiorul acesta e un refugiu de frumusețe şi curățenie... Mă ridic să plec,
Emilia, nu fără să sărut cald mîinile Valeriei, duhul îngrijitor, protector, organizator al acestui locaş
de vis. Te văd în patul acesta alb ca zăpada, cu brațele goale, cetind la
lampă. Cu imaginea aceasta în minte, cu sufletul plutitor, cobor în strada cu trotuarul spart,
cu ceața ploioasă... ca să străbat Bucureştii în lat, cu norocul meu. George P.S. Mă
duc să-ți aduc mîine biletele... cred că le-a oprit Găiceanu. - Nimeni nu putea să-l
mai înțeleagă... Uneori se supăra din nimic, era bănuitor, îl vedeam nu ştiu cum, pripit,
amărît, plecînd îmbufnat. Şi tocmai atunci n-avea dreptate. Alteori era aşa de blînd şi de
cumsecade. Uite, timp de o săptămînă n-am dormit acasă, eram cu unul... Valeriei îi era
urît singură acasă, sta cu el de vorbă şi-i spunea că repet pentru un turneu...
După aceea am plecat cu tipul la Braşov, iar Valeria i-a spus că am plecat
în turneul Teatrului Național... - N-a bănuit nimic? - Pe urmă, după ce m-am întors,
a mirosit el ceva. Emy, Îmi e peste putință să pricep ceva... Cum poți să
faci asemenea copilării?... Eram ieri seară la „Giordache", într-o cameră separată de sus, cînd, ieşind
pe culoar, la plecare, spre miezul nopții, te-am văzut prin uşa deschisă de chelner, pe
tine într-un grup de cheflii... Am crezut că- mi vine rău... Credeam că sunt beat,
era să viu înăuntru... Am stat multă vreme în loc, ascultînd... vorbeai, închinai, făceai propuneri,
ce enormități n-ai spus. Erai desigur beată... N- am stat pînă la ziuă la uşă,
de ruşine, dar eram în stare să te aştept în stradă... Emy, tu eşti un
copil, nu-ți dai seama ce groaznic lucru e să primeşti o invitație într-o cameră separată
cu diva- nuri murdare şi oglinzi zgîriate cu pornografii... Dacă se află ceva, eşti compromisă
pentrutotdeauna... Dragă, nu te lua după colegele tale... pentru că ele sunt nişte dezmățate... Dar
tu, Emy, gîndeşte-te la Valeria, gîndeşte-te la toți cei care văd în tine o artistă
mare... Sunt sigur că n-ai ştiut despre ce e vorba... Mi-e gura coclită... Mă simt
bolnav, Emy. G. Am rămas cu hîrtia înțepenită în mînă... Ea se sprijinise cu umărul
de mine şi sînul ei se instalase ca într-un culcuş, în îndoitura brațului meu, îl
simțeam cu coastele. Întorc apoi capul într-o lungă mirare. - La „Giordache"? - Ah! ce
a mai fost şi atunci... Ce motiv de ceartă, două săptămîni. De obicei n- aveam
nici o grijă seara cînd mergeam în vreun local, că eram aproape sigură că nu-l
întîlnesc... Totdeauna el mînca în birturi şi prin bodegi. în seara aceea se înființa un
club, nu ştiu ce spunea el, al scriitorilor. Şi aveau o masă a lor într-un
salon. Noi eram un grup de şase-şapte inşi, mi se pare că era şi Gina,
Lenta şi pe urmă şeful de cabinet cu doi prieteni ai lui... Parcă trebuia să
vii şi tu în seara asta? Da, da... Parcă aşa spunea Mărginoiu? Noi, fetele, ne
cam trecusem şi spuneam tot felul de prostii... Ne stropeam cu sifon, ne păcăleam unii
pe alții. Şi el era la uşă, dragă... închipuie-ți!... În chipul acesta am înțeles oarecum
cauza tragediei lui Ladima... Din pricina sărăciei nu putea să meargă în aceeaşi lume cu
femeia pe care (oribil cuvînt) o iubea, şi atunci era cu neputință să exercite vreun
control... Toate datele îi scăpau... Ea, care era totul pentru el, pleca gătită şi venea
din oraş, cum ar fi mers într-o cetate nepermisă lui, de unde s-ar fi întors
spunînd ce vrea şi cît vrea să spuie... El era nevoit să creadă şi imaginația
lui, necontrazisă de nici un incident al realității, putea să vadă o Emilie ideală, bună,
suavă. Şi mai ales o Emilie plină de mister. Dacă nu vezi cotidianul unui om,
ci numai aşa cum apare pe catedră, nu poți niciodată să-l cunoşti. Construieşti numai o
figură de profesor... Cotidianul Emiliei nu era, cum s-ar părea, sufrageria cu Valeria, unde ea
cobora oarecum ca o prințesă, ci patul ei plin de atîtea mistere, după-amiezele şi serile
cu supeuri, o lume cu care el nu avea mai mult contact decît are călătorul
de pe scara vagonului de clasa treia cu vagonul restaurant, sclipitor de lumină şi tacîmuri,
în cuprinsul de lemn lăcuit al căruia evoluează (deşi doar la al şaptelea vagon) o
lume absolut inaccesibilă, mai distanțată decît toate distanțele de parcurs în clasa treia, în cuprinsul
întregii țări. - A venit să se plîngă Valeriei... I-a bătut şi ei capul ca
să-i explice ce „imprudență" am făcut: „Dacă e posibil copilăria asta, Valeria?... în cameră separată
la «Giordache»?..." I-am spus cu jurăminte, bineînțeles, că n-am ştiut de ce e vorba... că
am crezut că mergem în restaurant... că era ziua de naştere a Ginei... mai ştiu
eu ce?... Două săptămîni a suferit îngrozitor... Nu mă mai săruta... ca să mă pedepsească,
„să mă facă să sufăr"... era mereu gînditor, devenise mai bănuitor ca oricînd. Mă plictisea,