
bărbatul meu... - Care bărbat? - Nu are nici o importanță că dumneata îmi spui
mereu domnişoară, ca încasatoarelor de la tramvai, dar am fost măritată... Sunt divorțată acum. Am
rămas mult pe gînduri... Era ceva foarte jignitor în indiferența asta cu care vorbea. -
Dar ştii că e cam dezagreabil pentru un bărbat ceea ce spui? - Te simți
jignit dumneata? - Da... - Nu ştiu, poate că aş putea fi altfel, cînd aş
iubi un bărbat, dar nu l-am iubit nici măcar pe fostul meu soț, care m-a
dezgustat cel dintîi... De ce eşti posomorît? Pot să-ți spun că-mi placi. Dar nu atît
de mult - şi a scăzut vocea - ca să te iubesc. Şi-a aprins o
țigară şi am imitat-o... Mă liniştisem cu totul şi o simțeam acum puțin cam străină.
Aşa a început această întîmplare atît de plină de durere, care a urmat. Nu mă
iubea şi n-o iubeam, nici măcar n-aş putea spune că o doream, căci fusese mai
mult enervarea că pleacă, şi despre ea cred că, de asemenea, nu mă dorea. Ostentația
cu carese amețea cu vin mă lămurea cu totul în privința asta. Hotărîsem amîndoi, simplu, un
fel de posesiune lucidă, rece. Eram aşa de stins, că o clipă am avut fiorul
că nu voi putea fi bărbat, mai ales că acum toată curiozitatea de a o
vedea goală dispăruse, căci îmi întărisem aşa, fără motiv, din simplul fapt că se întorsese,
bănuiala, provocată de faptul că avea clavicula mlădioasă, dar, oricum, vizibilă, că e prea slabă.
- Mai e vin? I-am turnat din nou. Era pe colțul divanului, cu mîna sprijinită
pe mescioară, cu genunchii mai sus decît mijlocul corpului şi, unul peste altul, picioarele întindeau
desăvîrşit ciorapii, ca şi cînd ar fi fost cu intenția de a-i prezenta. Fuma foarte
îngîndurată, şi eu mă întrebam cum să fac s-o sărut. S-a ridicat hotărît. - Nu
rămîn. Am tresărit încremenind, căci vedeam că se gîndise prea mult la ceva şi bănuiam
că regretă că a rămas. -De ce? Gîndul că pleacă îmi dădea din nou senzația
că pierd ceva de preț Şi enumerînd comic: - N-am nici pijama, nici cămaşă... Şi
probabil, n-ai nici dumneata Eu ți-am cumpărat numai puțină rufărie de pat şi de baie...
Mă gîndeam că ai să trimiți servitoarea să-ți aducă lucrurile personale de acasă. Mi s-a
părut aşa de copilăroasă şi comică, încît era să izbucnesc în rîs. - Atunci, te
duci înainte, te dezbraci şi te culci... Ce nevoie ai sub cuvertură de cămaşă? S-a
gîndit, a tras din țigară, iar mîna, ieşind din manşeta de batist albă, mi-a dat
repetat impresia unui pistil palid, de crin alb, uriaş. - Bine, mă duc, dar să
nu vii decît cînd te voi chema eu. Am fumat încă o țigară cu liniştea
unui bărbat care ştie că alături o femeie se pregăteşte pentru el. Faptul că era
o femeie pe care nici nu o sărutasem încă făcea totuşi stînjenitor de neobişnuită împrejurarea
şi aproape că mă întrebam nedumerit ce are să mai urmeze şi mai ales prin
ce treceri. Am fost chemat pe nume şi am intrat în odaia de dormit... Cu
capul pe perină strîngea, cu pumnii vîrîți dedesubt, cearşaful, pînă sub bărbie, sus. Am rămas
încremenit... în locul femeii atît de sigură de ea, de pînă adineaori, atît de conştientă
de tot, era acum în pat un cap de fetiță puțin speriată, cu ochii mari
umezi, în care tremura neliniştea, gura îi era crispată într-un surîs, care putea fi şi
îndurerat şi pedepsit de emoție... M-a înduioşat adînc. Mi s-au împurpurat obrajii de uimire. Am
îngenuncheat pe puful mare cît o roată, de lîngă patul scund. Mi-am apropiat capul, privind
tulbure ochii limpeziți şi totuşi plini de nelinişte, care cereau o inutilă şi copilăroasă îndurare.
Gura sfioasă ar fi vrut mereu să zîmbească, dar nu izbutea să arate decît puțin
de tot din albul dinților de sus. Am apăsat-o şi am simțit-o puțin umedă şi
caldă sub buzele mele. I-am petrecut mîna stîngă sub ceafă, cu mîna dreaptă i-am prins
bărbia - şi după ce i-am desfăcut şi zdrobit uşor buzele ca să le potrivesc
în toată suprafața lor gurii mele, am sorbit toată neliniştea şi toată duioşia lor, ca
un destin început. Dar cotul mîinii mele drepte, ale cărei degete îmi apropiau de buze
bărbia şi gura ei, a zdrobit, prin pînza cearşafului, un fruct mic şi elastic al
pieptului, care m-a înfiorat. Am smuls cearşaful, cu toată opunerea speriată, şi l-am aruncat în
mijlocul camerei, ca să nu se mai poată acoperi. Am descoperit atunci un corp de
femeie despre care pot spune că la fel n-am mai întîlnit niciodată. Cum stătea aşa,
culcată pe spate, sînii mici, priviți de deasupra, abia se desluşeau, se închega totuşi o
zonă molatică, deasupracăreia, sîmburele mic, înconjurat de un bănuț de culoarea vinului, odihnea ca pe o perniță
discretă. Cînd corpul era privit lateral, însă, forma nedefinită a sînului se unduia cald spre
subsuoară într-o suavă întorsătură, pentru ca să revie într-o nouă rotunjime, dedesubt, a omoplatului, care
invita sub el palma... Toate aceste lunecări calde de linii anulau impresia pe care o
făcea cînd era îmbrăcată că ar fi slabă. Coşul pieptului, lămurit, lăsa să apară ocolul
ultimelor coaste, atunci cînd porneau lateral, iar pîntecele se strîngea ca un trup de şarpe.
Muşchii subțiri, înfăşînd strîns talia, creau unduiri sub piele şi dau o impresie de susținut
şi robust. O linie pornea de la gît, se adîncea uşor între sîni, se menținea
mai largă între îndoiturile spre afară ale ultimelor coaste, cuprindea în ea ochiul micuț şi
gingaş din mijloc, aşezat ca pe o perniță, uşor contractată, şi pe urmă se pierdea
în liniştea triunghiului ca mătasea porumbului. încheieturile coapselor se ghiceau şi ele, răzbătînd puțin în
marginea molatecă a pîntecului, lăudînd feminitatea caldă a bazinului, dar la spate şoldurile aveau o
rotunzime desăvîrşită, tare ca de măr, în aşa fel, încît îți puteai petrece mîna pe
sub şalele înguste de copilandră fără să salți prea mult mijlocul care-ți mîngîia el palma
cu degetele resfirate de sub el. Ce m-a uimit îndeosebi erau însă picioarele, care începeau
nu din dreptul şezutului ca la atîtea femei, ci de sus, din şold, lungi, rotunde,
robuste, abia îngustate spre genunchi. Înăuntru, liniile gingaşe, cu împletiri de vine uşor transparente, care
arătau drumul încheieturilor dintre coapsele rotunjite, tari, şi pîntecul, mic şi moale, erau limpezi, tocmai
prin această deosebire de densitate, şi lung oblice. Şi sub apăsarea buzelor simțeai unduirile de
floare tare ale acestui corp, sprinten chiar cînd era nemişcat. Era ceva cu totul de
necrezut în toate acestea, o nedumerire sporită probabil prin întorsătura nesperată, față de ceea ce
bănuiam şi aşteptam, fiindcă o credeam prea subțire şi slabă. Ca şi cînd aş fi
vrut să văd din nou ce ochi sunt înzestrați cu un asemenea trup, mi-am apropiat
fața de fața ei. A întors capul cu un zîmbet rănit, cu ochii de un
albastru umed, intens, pe care pupilele, mărite mult, îi făceau aproape negri acum, căutînd parcă
un sprijin în gol. Ardea toată, cum nu mi se îmtîmplase să întîlnesc un trup
arzînd... Cu silnicie am vrut să-i stăpînesc ochii, dar i-a întors tot mai mult. I
s-a răsucit puțin şi trupul, iar în clipa aceea piciorul dinspre mine cu coapsa lungă
s-a îndoit, lăsînd să se vadă, pe sub ea, rotunzimea moale, dinăuntru, cu ocoluri de
culcuş, a celeilalte coapse. Şi a fost o întunecare a gîndului şi a vederii... Ca
o răsturnare de oglindă... O arsură a gîndurilor. Am adus dintr-un gest cearşaful de olandă,
cu suprafața ca de zăpadă întărită, şi l-am aruncat peste ea, peste cap, ca un
giulgiu, ca să nu mă vadă dezbrăcîndu-mă. Apoi, torturat de imaginea acelei unduiri, lăuntrice, de
coapsă, i-am răstignit în pumni umerii şi, scos din minți, m-am încăpățînat să-i privesc silnic
ochii şi frîngerea buzelor, pîndind în întredeschiderea şi frămîntarea lor vestea urmării de uimiri în
frîngerea trupului, chinuit. A stat în camera de baie atît de mult, că am avut
timp să fumez trei şi patru țigări, cu o senzație de împăcare, de plinătate, cum
n-am avut niciodată în viața mea pînă atunci... Era ca o bucurie egală, liniştită, peste
tot ce a fost şi peste tot ce am ştiut, în fața a tot ce