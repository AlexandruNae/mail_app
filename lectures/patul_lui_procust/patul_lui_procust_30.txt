
balcoane dreptunghiulare. Fereastra era ca un far în noapte, spre cîmpul dinspre Floreasca înspăimîntător de
plin de viață, la etajul al doilea, ultimul, căci nu erau decît două. - Crezi
că e cineva înăuntru? - Nu ştiu, dar cîtă vreme e lumina aprinsă nu-mi vine
să plec. Poate că e un bărbat, poate că, singură, citeşte... - Poate să fi
uitat lampa aprinsă? - Poate şi asta... - De cînd eşti aici? - De vreo
două ceasuri. - Şi ai văzut mişcare în cameră? Cred că s-ar vedea umbre mişcîndu-
i se pe perdea. - Nu... n-am văzut nimic. - Atunci nu e nici un
bărbat... Dacă ar fi un bărbat înăuntru ar fi oarecare mişcare în cameră... - Aşa
mi-am zis şi eu... De dormit, chiar în doi - şi mai ales - se
doarme mai bine cu lumina stinsă...Mărturisesc că şi eu, singur, raționasem aşa... dar nu-i spusesem lui Ladima, îmi era teamă
că, dacă totuşi ar fi altfel, dacă totuşi ar fi fost un bărbat înăuntru, aş
fi fost ridicol, aşa, în fața nimănui, a golului, dar aş fi fost. - Are
obiceiul să citească seara în pat... Aşteptînd aci îmi pare că sunt cu ea... Nu
vorbim „din cauză că ea citeşte"... Vrei să mai stai cu mine?... - Mai ai
țigări? În clipa aceea, s-a mişcat o umbră la fereastră... S-au ridicat storurile şi a
apărut ea... S-a rezemat în coate pe chenar, şi-a aprins o țigară... - Am tremurat
de coincidența țigărilor, căci parcă ar fi ştiut ce vorbim noi, parcă ar fi continuat,
apărînd dintre culise, scena noastră... Era îmbrăcată într-un chimono alb de mătase care lucea în
lumină şi care-i înfăşa bustul oblic. Apusese luna... era înspre zori un întuneric pufos acum,
cețos... Era cu neputință ca ea să ne vadă în şanț... îmi venea totuşi să
urlu, exasperat, de acolo de jos: „te iubesc" şi să fug apoi în noapte... După
ce a sfîrşit țigara a plecat de la fereastră şi, fără să lase storurile, a
stins lampa. Emilia, care se întorsese, mă întrebă uimită de ce nu beau cafeaua, că
s-a răcit. - O beau rece, îmi place să fumez aci la tine. În realitate
am aşteptat-o, căci doream să citesc scrisorile neapărat împreună cu ea, ca s-o fac să-mi
dea mereu amănunte fără să-şi dea seama, deşi altfel e de o şiretenie frustă. Am
întrebat pe Ladima dacă vrea să mergem pînă la Sinaia. Ştiam că a doua zi
e Sfîntul Dumitru şi că nu are, probabil, gazetă... Mi-a spus că îi e indiferent...
merge oriunde... Nădăjduiam, gîndul meu intim era că pe drum vom avea mai mult de
vorbit... că are să mă întrebe, că va exista un om căruia să-i spun tot
ce adunat, dospit în mine, îmi arde sufletul fără legătură cu nimeni, fără drept de
vorbă... Dar nu m-a întrebat nimic. Toamna era bogată, iar Sinaia l-a impresionat mult, căci
despre ea devenise vorbăreț. - Ai avut o bună idee. E o melancolie limpede, regală,
în aceste vile splendide şi goale, în soarele acesta care luminează viu, dar slab, bulevardele.
O mai fi vreo pereche întîrziată pe aci, neîndurîndu-se să sfîrşească o poveste frumoasă ?
La Bucureşti melancolia are ceva mizer. E cu ploaie, cu lemne în stradă şi canale
desfundate, cu ziduri leproase, cu trotuarul spart, care te stropeşte, cu străzile sucite. Aş fi
vrut să-l socotesc invitatul meu, cum era, dar mi-a fost cu neputință să plătesc pentru
amîndoi nota la masă... A plătit singur, trebuind să se deducă după listă... Avea ceva
de „monsieur". De atunci am mai fost de cîteva ori în parcul Filipescu, şi pe
urmă aiurea, cu maşina. Tresar, căci Emilia strînge pachetul de scrisori. - Ce faci, de
ce iei scrisorile? - Mai vrei să citeşti ?! întreabă mirată şi mulțumită. Îți plac
chestiile astea ? Parcă te gîndeai la altceva. - Ce vrei să facem ? afară
e prea cald... Soarele, deşi a trecut spre apusul cardinal şi deci a ajuns pieziş
spre ferestrele dormitorului, cum suntem în vară, e încă sus şi pătrunde prin storurile de
pînză gălbuie. Aleg o nouă scrisoare şi întreb, ca să-mi creez o introducere: -Asta cînd
ți-a scris-o ? - Nu ştiu, să vedem ce e. Se apleacă pe mine, cu
vîrful sînului drept uni atinge umărul... Şi rămîne nedumerită, căutînd.Scumpa mea, scumpa mea, Am trecut pe la 11 ½ pe la voi, şi Valeria
îmi spune că dormi încă... Am rugat-o să nu te deştepte, căci e un somn
binemeritat. în stalul meu am fost fericit, Emy, mai ales după emoțiile ultimelor zile. De
două ori era să scoată piesa... Cînd am mai văzut aseară că din senin, după
o zi de toamnă aşa de frumoasă, începe să ningă, eram deznădăjduit... Mă întrebam ce
vei face... ce enervată trebuie să fii şi tu... La început am crezut că fulgii
mari şi rari au sase oprească... Pe urmă a început lapovița, pe la 7 a
înghețat şi lapovița, iar pe la 8 nu mai umblau nici tramvaiele, nici automobilele... N-avem
noroc, Emy... Mă mir că au venit şi cele cincizeci-şaizeci de persoane care au fost
în sală. Dacă însă cu astfel de sală iei aplauze la scenă deschisă, însemnează că
eşti o artistă excepțională... Toți ochii erau înlăcrămați cînd ai strigat cu fața contorsionată de
durere, cu pumnii strînşi... cu pieptul scos afară... Plină de importanță, dar potolită (şi tocmai
asta dă impresia de plin de sine), Emilia mă lămureşte: - Cînd am debutat la
Național în Secretul mamei. -Daa ? şi surîd,prosteşte, cum cauți să fii la nivelul copiilor,
pronunțînd peltic cînd vorbeşti cu ei ... Ei ... nu zău ... ai avut succes
? Mă îndoiesc, aşa, admirativ. -N-a fost lume multă, dar am avut aplauze la scenă
deschisă. Goală cu piciorul stîng adus sub cel drept, de-i îndoaie plinătatea coapsei, nu cred
că minte. ...După teatru te-am aşteptat, în berărie la „Elveția”, să te văd ieşind, aşa
cum ne fusese vorba ... Un ceas am stat – pînă pe la 1 ½
- aproape lipit de geam. Viscolul încetase şi se vedea foarte bine ... Ți-aş fi
recunoscut imediat mantoul... -Aveam un mantou de vizon... îl ştia. Emilia numeşte aşa probabil vreo
imitație de cîine, lucrat. ...Pe A.L. am văzut-o cînd a plecat, şi pe Ciprian, şi
pe ceilalți. Aş fi foarte fericit, Emy să bem împreună un pahar de vin ca
să sărbătorim seara asta atît de aşteptată... Atît de greu pregătită... Surîdeam singur, în gînd,
la nădejdea asta... Valeria îmi spune că erai obosită şi că te-ai culcat fără să
mănînci chiar, Emy dragă, îți las aci un mic dar... E o cruciuliță pe care
o am de la mama. Aş vrea să însemn cu ceva seara asta de succes
din viața ta... Niciodată nu m-aş fi despărțit de ea... dar de gîtul tău îşi
păstrează toată frumusețea gîndului care mi-a dăruit-o. Mama ar fi bucuroasă s-o ştie la tine.
Îți sărut de zeci de ori mîinile, G.D. Ladima Mi s-au umezit ochii... Sunt tot
cutremurat. Dar, ca în cazurile din război, cînd doi conaționali din misiune se întîlnesc, neaşteptat,
în teritoriu străin, însă ca să nu se trădeze, trebuie să păstreze tăcere şi anonimat,
ignorîndu-se, caut să surîd indiferent, ca să nu trezesc bănuiala Emiliei. Am aîtea de aflat...
Întreb căscînd: - Ce cruciuliță ?... O mai ai ? - O cruciuliță de aur,
aşaa... E la Valeria în scrin. Mi-a părut cam rău atunci că nu ne-am văzut...
Dar eram invitată de către un cunoscut la un supeu ... la „Iordache”, într-o cameră separată... Erau vreo trei fete, două de la alt teatru, cu prietenii lor...
Cînd am ieşit de la „Royal” a doua zi, era 9 dimineața, şi mi-era o
teamă grozavă să nu mă întîlnesc su el, căci pe acolo, pe Sărdinar, sunt numai
gazete şi mereu întîlneşti gazetari. Dar era prea mare zăpada. O văzusem şi eu. După
cîteva zile, în Secretul mamei. Mi-a făcut rău... Avea un fel de suferință, fără frunte,
aproape fizică, pe care Emilia o crede totul pe lume, cum boxeurului cu ceafa hipertrofiată
de rezistență crede că muşchii lui sunt deasupra, sunt idealul civilizației întregi. Trage încet din
portțigaretul de baga roşie. - Am avut şi atunci o bătaie de cap şi o
grijă... Nae Gheorghidiu mă anunțase că o să vie la mine între 6 şi 8,
după ce iese de la Cameră... Rămîn uimit, am o tresărire, cînd aud numele ăsta,
dar mă opresc numaidecît, căci altfel nu mai aflu nimic. Emilia poate fi sinceră numai
cînd e nevoită să pălăvrăgească pentru ca să poată reține, din interes, vreun om care