
jurul meu. Pe urmă, crezînd că m-a prins, sorbea din paharul auriu, măsurîn-du-mă şiret, de
jos în sus. - De ce nn pui costumul bleumarin şi ziua? - Pentru motivul
foarte simplu că, purtat mult, bleumarinul capătă luciu şi se învecheşte numaidecît. Decît să le
port 6 luni fiecare, le alternez mai bine pe amîndouă în decurs de un an.
Îşi tăia friptura în farfurie cu o pedanterie de copil bine crescut.- Lasă, că vara pui altele. Crezi că eu nu te-am văzut, şi parcă denunța
un flagrant delict, în costumul acela de flanelă cenuşie... la modă? Fireşte, ironia era neînțelegătoare.
- Recunoşti că trebuie să pun din cauza căldurii un costum uşor?... Flanela aceea specială
nu ține cald deloc... Dacă aş pune unul de dril, ar trebui să-1 spăl în
fiecare zi!... Şi ipocrit: Nu-mi dă mîna. - La Tekirghiol purtai pantaloni albi totuşi, cămaşă
albă cu mîneci scurte, abia de-ți treceau de umeri. - E mai greu să-ți explic...
dar dumneata eşti un artist şi trebuie să înțelegi asta... Mi-am aşezat tacticos cuțitul şi
furculița în farfurie. Am văzut la Movilă oameni tineri care, chiar pe căldura aceea, purtau
haine negre, cămaşă cu guler legat, care se înmuia ca o cîrpă, de parcă aveau,
în iulie, bandaje fierte în jurul gîtului. Nu găseşti că era urît lucrul acesta? Nu
mai spun că, acolo în praf, hainele se stricau foarte repede... Eu făceam o economie
considerabilă, timp de trei luni, de haine, purtînd dou? perechi de pantaloni, foarte ieftini, de
flanelă sau tenis, pe cînd altfel, în trei luni, aşa tăvălit, se poate strica un
costum bun de stofă scumpă, mai ales la volan. - Dar albul acela care se
spăla în fiecare zi?... şi rîdea aşa ca şi cînd mi-ar fi spus: şmecherule! -
Vara, totuşi trebuie să porți alb... încă o dată, dumneata eşti un artist, înțelegi, aşa
ca dispoziție: într-o stație de vară, albul dă o impresie de proaspăt, de curat, de
înviorare şi vacanță... - Ştii ce mi s-a părut însă caraghios? Am văzut că prietenii
dumitale, snobi şi la modă, purtau în jurul gîtului o batistă roşie, sau, dacă vrei,
o basma cu nodul într-o parte... de parcă ar fi suferit de gîlci... - Da...
asta da... Dar, nu-i aşa? Eu n-am purtat-o. Nu aşa înțeleg moda, care are lucruri
bune. Surîde ca un profesor indulgent, care, la cafea, vrea să facă mici pozne protejatului
lui. - Da... scrobeală englezească, tăietură englezească, stofă englezească... Hm!... M-a întrerupt comic, pipăindu-mi haina,
de am devenit livid, căci ne-am fi trădat obiectul convorbirii pentru cei din boxele cu
canapele, din față. - Englezească... hm!... hm!... I-am prins mîna şi i-am dat-o jos. -
Acum, te rog, crede-mă... Pot să-ți spun că noi - adică tata -suntem acționarii principali
la cea mai mare fabrică de postav romînească... Ei bine, stofa noastră iese la soare,
îți transformă mînecile în covrigi de stofă, îți face genunchi după două zile, iar după
alte trei luni se roade. Costă 600 de lei metrul... Cu stofa de pe mine
nu se întîmplă nimic din toate astea. (Era un bleumarin-închis, dar cu țesătura în dungi
împletite fin, ca brodată.) - E drept că e foarte frumoasă! - Costă 2000 de
lei metrul... Te miri, nu? Ți se pare enorm... De cînd crezi că o am?
A spus aşa, într-o doară, jucîndu-se cu şervetul, glumind: - N-o fi de anul trecut?
- E de acum patru ani, căci îți dau cuvîntul meu că de acum trei
ani mi-am mai făcut doar un costum, deşi dumneata mă faci snob şi mă ironizezi
că mă schimb ca o cucoană. S-a mirat cu un accent sincer. - Dumneata, despre
care se spune că eşti cel mai elegant om din Bucureşti? Ei, n- am să
cred asta acum.- Te rog să crezi că nu fac mai mult de un costum pe an.
Mai întîi că n-am bani. Cheltuiesc prea mult cu pasiunea mea pentru avion. La patru
ani o dată fac patru-cinci costume pentru patru anotimpuri... pe care le schimb între ele...
Trebuie să ştii însă un lucru... Că e bine să laşi stofa să se odihnească.
- Ei, asta-i acum? Şi ironic... pipăindu-şi mustața ca să vadă dacă e bine răsucită.
Dar dacă vrei dumneata, o s-o facem şi pe asta. - Vorbesc foarte serios... Purtate
prea mult, stofele îşi pierd elasticitatea... Ce să mai vorbesc de pantofi? Un pantof purtat
neîntrerupt se arde, şi arde şi piciorul. Pantofii trebuie schimbați de cîte două-trei ori pe
zi. - Nu zău, îți spun drept, am numărat, odată, uimit, la dumneata, în şifonier
jos, douăsprezece perechi de pantofi. - Ca şi hainele, ca şi cravatele schimbate des, unele
perechi sunt vechi de ani de zile... Durează indefinit cînd nu-i porți în fiecare zi
neîntrerupt... De ce surîzi? Uite, am citit într-o gazetă că la New York se face
în fiecare an revizuirea podului de la Brooklyn cu grijă, căci se ştie azi că
şi fierul oboseşte. Nu rîde... pe mine mă amuză foarte mult almanahurile, şi le citesc
cu plăcere... Dumneata ştii că şi bateriile electrice, care fireşte folosite se descarcă, atunci cînd
îşi întrerup serviciul, dacă nu sunt cu totul descărcate, adică dacă sunt lăsate să se
odihnească, îşi revin binişor? - Ascultă, toate le înțeleg, că văd că eşti doctor în
materie, mă rog, dacă eşti doctor, eşti doctor. - De ce eşti ironic?... - Dar
explică-mi un lucru... De ce plăteşti o pereche de ciorapi 350 de lei... îți spun
drept că am înghețat cînd am văzut asta, săptămîna trecută, cînd am intrat amîndoi la
magazinul de lîngă teatru. - Am să-ți răspund la asta, spunîndu-ți ce-am pățit odată... Într-o
zi, întîrziind la Roman, într-o chestie de aviație, mi-am cumpărat de la un magazin de
acolo trei perechi de ciorapi, pe care i-am găsit mai buni de altfel... Era vară,
alergam mult, că era vorba să fixăm acolo un aerodrom intermediar. Spre seară, eram extenuat
şi cu picioarele umflate, mi-era aproape rău... Timp de trei zile am crezut că sunt
bolnav... Am venit în Bucureşti... Aci nu mai aveam nimic... din cînd în cînd însă
mi se umflau picioarele... Pînă cînd, aşa printr-o asociație de idei, am descoperit că de
cîte ori puneam ciorapii cumpărați la Roman, de atîtea ori mi se umflau picioarele. I-am
aruncat şi-am scăpat de necaz. Mai tîrziu un chimist mi-a explicat că erau vopsiți, economicos,
cu vopsea toxică, proastă, neprecipitată, care intra în pielea piciorului, umflîndu-l şi provocînd o transpirație
toxică. Ladima se făcuse palid, în mod comic, ca un sergent major care are lipsă
la magazie. - Ştii că eu sufăr foarte mult de picioare... Mi se umflă... Am
început să rîd, eu acum. - La dumneata trebuie să fie altceva... Aşa sunt scriitorii...
N-ai văzut că în scrisorile lui, Eminescu se văita mereu că-i sunt picioarele umflate? M-a
privit în ochi, mirat, şi foarte serios, aşa grav, deodată: - Ascultă, e adevărat, ai
citit scrisorile lui Eminescu? Am ridicat din umeri afirmînd nedumerit, am înțeles însă că şi
el, ca şi cealaltă lume, mă crede şi mai prost şi mai incult decît sunt.Nu ştiam dacă să mă bucur că fac o impresie atît de neaşteptată, sau să
mă întristez că dacă spun ceva rezonabil, surprind, uimesc. Am socotit că e mai bine
să nu stărui.¹ E drept că aceste scrisori le citisem pentru că îmi spusese doamna
T. să le citesc. Căci ea citea memorii şi colecții de scrisori cu pasiune. Abia
după un timp a reluat, încît m-am mirat. - Bine, bine, dar cum se face
că totuşi costumele dumitale nu se demodează? După cîte ştiu, apar în fiecare an modele
noi, în jurnalele de modă. - Da, însă diferențele sunt foarte mici... vorbesc de moda
bărbătească... Reverurile ceva mai late sau mai înguste, aripioara lui cînd în unghi ascuțit, cînd
în unghi drept cu ele. Variază iar, puțin, lungimea vestonului. Altă schimbare priveşte spatele. Acum
cinci ani, chiar după război, talia era sus, adică era mai îngustă, ca pe un
corset de muşchi, ca la ofițeri... Acum doi ani, era talia jos, iar în dreptul
spetelor, spre coastă, cobora în două mici falduri. Acum se poartă spatele hainei de sus
pînă jos egal de lat, dreptunghiular, peste cîțiva ani s-ar putea să se poarte iar
cu vreo mică modificare. De altfel, e foarte important la bărbat, căci asta dă o
impresie de îngrijit - l-am privit cu intenție - să aibă ghetele frumoase şi cămaşa