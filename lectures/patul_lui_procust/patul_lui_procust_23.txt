
uitînd în mînă scrisoarea ... Emilia îmi flutură mîna grăsuță în fața frunții, ca să-mi
readucă privirea acasă... În după-amiaza asta caldă se adună în mine durerea ca un cheag
străin în inimă ... Zîmbesc Emiliei ca să-mi dea voie să gîndesc ... Am intrat
acum în propria mea viață. -La ce te gîndeşti ? Aprind o țigară ca să
pot spune cînd mă întreabă iarăşi: -La nimic; fumez. E plăcut la tine aici. ¹
O trecem jos, în notă pentru cititorii care vor s-o cunoască. PATUL LUI PROCUST Felie
de noroi e ciclul meu, Spre capătul carent arătat cu greu, Fuiorul tors al cretei
mi- e povară Şi de mă apăra, mă şi măsoară. Triunghiul Tău înscrie albatroşii, Şi
doare mlaştina cu viermii roşii, Mirajul frumuseții nevalente, Cînd ochiul meu spre cruguri, sus, atent
e. Hrăniți cu putrezime, de asemeni, Se-ngraşe nuferii suavi şi gemeni. Eu, plin de bale
şi vîscos, greu lupt. Alăturea, din soare să mă-nfrupt. Cu burtă flaşcă, la urechi rubin,
Cu clopoței de slavă şi venin, Vecin cu mine se tîrăşte. Totuşi, Împărățesc pe baltă
albii lotuşi. Dar ochii mei în mine se întorc, Să mă cuprind, alt fir încep
să torc. Mai mare sunt decît cei mari, şi mai Frumos decît un crin în
miez de mai. Spre tine, Doamne, gîndul îmi înalț ... Nici flori, nici aur nu
mi-ai pus în smalț. Nici gheare. Tu mi-ai dat în loc de ele Doar cunoştiința
mişeliei mele...Nu mint cînd spun că e plăcut. Sunt bătăi care aduc cu masajele şi sunt
dezgusturi care atrag irezistibil, ca vederea unui şarpe mare, te apasă tristeți la care n-ai
renunța. Nu mă mai oboseşte nici Emilia, care e încîntată cînd îi spun că-mi place
la ea... - Vrei să mai luăm cîte o cafea cu apă rece? Ideea cade
la timp ca un minutar, mă voi putea părăsi în voia gîndurilor, dar nu văd
cum o să avem cafeaua.. - Ai tu aici... maşină şi spirt? îmi spune firesc
şi masiv: - Nu... o face Valeria... - Atunci trebuie să ne îmbrăcăm? - De
ce? Nu e prea cald? E mai bine aşa... Mă duc eu să-i spun. Mărturisesc,
bănuiam că Valeria nu e într-adevăr plecată... dar cel puțin se convenea că ignorează că
suntem goi în dormitor... E un minimum pe care-l puteam închipui pentru a salva pudoarea
ei de soră. Deci... Spun aşa, fără rost, nu ştiu de unde, rărit, ca un
actor abătut: „Bietul Ladima". Ea s-a dat jos, a îmbrăcat peste şoldurile doldora, care se
prelungesc cu coapsele, voiniceşte, într-un spate rotund ca o pîine dublă, care tremură în întregime,
cînd calcă apăsat, pătrunzător, un chimono de satin lucios roşu, imprimat cu flori galbene; şi
chiar înainte de a-şi petrece în față o pulpană peste alta, ca să-1 înnoade în
şold, a ieşit în sufragerie. În anul acesta, 1926, în luna aceasta, l-am cunoscut, ca
să zic aşa, pe Ladima, într-o seară, către miezul nopții, la hotelul „Popovici" de la
Movilă... Aci se aduna seara tot tineretul, care se prăjea ziua pe plaja îngustă şi
sinuoasă. Femeile, aproape anonime în lumină, cînd dormitau lungite lînced pe cearşafuri albe, în costume
de baie, oarecum toate la fel, ca nişte oi într-un obor sau, dacă vreți, unele
ca nişte flăcăi la recrutare, altele ca nişte „girls" de operetă, deveneau seara „doamne", îmbrăcate,
căpătau siluete proprii, o biografie şi un nume de obicei foarte cunoscut, căci pe vremea
aceea veneau la Movilă mai toți cei care alcătuiau bunăstarea şi mondenitatea bucureşteană... Ograda selectă,
mărginită spre maidanul şoselei de un gard viu, cam sălbatecii, avea, la marginea bătăturii de
la intrarea hotelului cu aspect de-han de munte, alt gard de soci rari şi şezlonguri
de nuia, dincolo de care era spre stînga grădina oarecum țărănesc de neîngrijită, cu mesele
restaurantului. Un fel de umbrar-pavilion, şi, mai spre stînga încă, adăpostind într-un colț jazul, slujea
seara pentru dans. Situat ceva mai sus decît mesele din grădină, era ca o scenă
de vară, iar în vreme de ploaie, era, la rîndul său, transformat în restaurant... Ierarhia
socială, după anarhia şi devălmăşia senzuală de pe nisip, se restabilea aci... Numele cu patină
aristocratică, şi uneori princiară, se adunau la o parte. Domnii şi doamnele care după siestă
jucaseră întreaga după-amiază bridge, în costume albe sau pulovere colorate, după ce terminau masa începută
devreme, se retrăgeau, unii în şezlonguri, alții plecau să facă plimbări cu maşina, iar cîteva
cucoane apăreau la ferestrele deschise ale hanului-vilă, căci toți erau pensionarii lui, cu camerele reținute
cu un an înainte, şi priveau ca la teatru. Consideram toți cu aceeaşi curiozitate în
fiecare seară pe cei care veneau după masă să ia desert, cafele sau vin; să
danseze sau să privească, şi ei, pe dansatori... Între nouă şi jumătate şi zece şi
jumătate, toate celelalte restaurante se goleau, dar grădina „Popovici" era ticsită, căci se adăogau mese
pretutindeni, iar cînd nu se mai putea nici aşa, cunoscuții îşi cereau îngăduința să se
aşeze de nevoie la mesele celor sosiți mai din vreme. Ba unii priveau şi de
afară, peste gardul viu. Mai ales că în vara asta venea uneori seara, de la
Constanța, să ia masa aci şi uneori dansa principele Nicolae.Sîmbăta, ca şi duminica de altfel, se mai făcea o nouă schimbare... Toți cei care
aveau maşini plecau în diverse excursii pentru o zi, două şi apăreau democratic cei de
la sat, încît o actriță - căci erau aci vreo cinci-şase - vorbea cu dispreț
de „publicul de sîmbătă şi duminică", asemănător, pare-se, celui de la teatru... Noi plecasem în
sîmbăta asta, un grup întreg, încărcat în Austro-Daimler-ul meu... rabla, cum era poreclită de băieți
şi fete din spirit de antiteză, căci altminteri, cu cei opt cilindri ai lui, era
o torpilă mare, botoasă, de nichel alb-albastru şi piele cafenie la fotolii. Aveam în față,
alături de mine, o fetiță a unui petrolist american, foarte dulce, foarte descreierată, care bea
mai mult cointreau şi whisky într-o seară decît toți membrii unui echipaj la un loc.
(Noi am crezut multă vreme că e o femeiuşcă neastîmpărată de 21 - 22 de
ani, înotătoare şi „nudistă" pasionată, căci atît ne spunea ea că are, dar tîrziu am
aflat de la un servitor că nu a împlinit decît 15 ani). Tot în față,
lîngă Mouthy, era actrița şatenă - grecoaica - pe care nu putea s-o sufere Emilia
în ruptul capului... în spate erau înghesuiți trei inşi din cei cinci, care alcătuiau „banda
noastră", „băieții teribili" ai Movilei... Un fel de gasconi, dansatorii cei mai buni, cu corpuri
elastice de atleți uşori, băutori strajnici şi destul de scandalagii. (Dar văd că iau lucrurile
în serios... Ştii că a început să-mi placă să scriu?... Voi fi păcătuind cumva împotriva
gramaticii, probabil că folosesc mereu unele cuvinte, cum mi se spune că fac şi cana
vorbesc, dar altfel nu e greu. Vreau acum să ştii totul. Povestind în scris, retrăieşti
din nou aceleaşi întîmplări bucurii, întocmai, dar parcă le simți altfel, apar acum luminate de
alt înțeles, care le face şi mai vii, pentru că ştii şi ce s- a
întîmplat în urmă.) Plecaserăm pe la şase după-amiază, după ce făcusem de dimineață plajă, iar
după-masă flirt, toți şase grămadă. Mouthy vrea să vadă cămile, pentru că auzise că într-un
sat, în jos, țăranii ară în loc de cai şi vite cu cămile... Luasem şi
două sticle de whisky, căci sifoane găseam pe drum la cîrciumi, cîteva pachete de țigări
„Caporal", fiindcă nu fumam toți decît din astea, şi o pornisem razna, nebuneşte, dînd drumul
eşapamentului de înfioram văile moi şi largi, şi mai ales, asta vrea Mouthy, stricam siesta
burghezilor... N-am găsit satul cu cămile, de altminteri de la o vreme nici nu mai
ştiam pe unde mergeam. Luam pînă la 100 pe oră, treceam vîjîind, urlînd, înjurați de
cei cu căruțe care abia aveau timp să tragă în şanț... Opream numai la umbrare
de cîrciumi de ceream sifoane... înghesuiala ne încălzea plăcut, căci eram toți în haine uşoare.
As fi preferat să am lîngă mine pe actrița şatenă, care era foarte fru- moasă,
deşi nici Mouthy nu era mai urîtă, dar prea o cunoşteam bine, chiar dormisem de
cîteva ori împreună... Gîndesc că aş fi iubit-o poate dacă nu era atît de nebună,