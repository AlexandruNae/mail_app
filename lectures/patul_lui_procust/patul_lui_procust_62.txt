
la balul acela. Dacă l-ai fi văzut în costum. Ce mutră nenorocită avea... Să rîzi
să te prăpădeşti... Nu puteam să mă mişc din cauza lui... Aproape că mă ținea
de mînă... Şi vorba aia, nu pentru el venisem la bal... Cum ajungeam la înghesuială,
şi dispăream... Multă vreme nu i-a trăsnit prin cap să mă caute pe culoare, sus
la balcon... Acolo am stat de vorbă cu un tip foarte bine, căruia i-am spus
să ne despărțim şi să ne urmărească pînă acasă la plecare... că vom pleca la
3 fix... Să aştepte să plece cumnatul meu... (i-am spus că Ladima mi-e cumnat) şi
pe urmă am să apar la fereastră... Am vrut să nu creadă că sunt singură,
că unor bărbați le face proastă impresie asta... Pe urmă am mai căutat să mai
fac alte cunoştințe... Dar nu puteam scăpa de el... Nemascat, că spunea că-l înăbuşă masca,
era şi mai oribil... Cînd i-am spus lui Miți să-l tie puțin de vorbă... nici
n-a vrut să audă... Fugi, dragă, de aici... Ce vrei, să rămîn de pomină!... Nu
vezi, parcă-i Donchişote. Naiba să-i ia pe bărbații de la Operă... Au adus mai multe
costume pentru noi, fetele, şi pentru bărbați... Dar eu m-am dus prea tîrziu şi n-am
găsit decît costumul ăla de cavaler, pentru el. O privesc atît de mirat şi de
străin, că o clipă am impresia că a înțeles totul. Lumina lămpii de pe noptieră
vine însă din spatele meu, încît fata îmi e într-o umbră uşoară, pe cînd ea
e luminată în plină fată, iar umerii i-au căpătat luciri de sidef. Emy dragă, am
venit prea tîrziu, am fost după-masă cu un prieten aviator, la aerodrom la Pipera. îmi
pare rău că nu te găsesc. Diseară eşti acasă? Vreau să-ți vorbesc. G. Treceam cu
maşina de la restaurant spre aerodrom şi l-am întîlnit pe Academiei. L-am întrebat dacă vrea
să meargă cu mine şi am fost bucuros că a primit. Zoream acumantrenamentul, căci vream să plec, cît timpul era favorabil, spre Capetown. Toate încercările din vară
eşuaseră şi a trebuit să aduc noi transformări Breguet-ului, schimbînd rezervorul, care nu putea lua
decît 4 000 de kilograme de benzină - cînd eu aveam nevoie, ca să încerc
şi un record mondial de distantă, de peste 8 000 de kilograme - şi aducînd
unele modificări terenului de aterizare, zborurile de antrenament erau foarte obositoare mai ales din cauza
discuțiilor şi a intrigilor de la aerodromul militar, unde îmi aveam adăpostit avionul... Sunt o
seamă de aviatori tineri, foarte curajoşi şi foarte dornici să se distingă cu orice risc
- prin biruințe răsunătoare... Din păcate, nu sunt încercați decît arareori, căci, şi pentru ca
să concurezi la moarte, trebuie, pare-se, protecție. în concursuri internaționale, în raiduri de mare importantă,
sunt folosite mai totdeauna cam aceleaşi elemente, aşa cum rolurile se dau la teatru oficial
aceloraşi actori favoriți ai direcției. Din pricina asta mocnesc mari nemulțumiri, iar printre cei mai
urîți, în lumea aviatorilor, simt că sunt şi eu. Faptul că dispun de un avion
al meu, faptul că am utilajul aerodromului la dispoziție, faptul că am libertatea oricărei inițiative
îndurerează, ca un memento social, pe cei oropsiți, care nu-şi pot oferi, la preț bun
de glorie, nici măcar viața. Plecarea mea spre Capetown a fost anunțată în toate ziarele,
fără dezvoltare prea mare gazetărească, dar repetată cu destulă stăruință... Fixasem întîia dată această plecare
la 20 februarie, la 1 noaptea, nădăjduind să ajung în zorii zilei deasupra Mediteranei, să
petrec a doua noapte peste Africa şi să pot zbura cea de a treia noapte,
peste ținuturile necunoscute ale Transvaalului... Cum se obişnuieşte, din snobism mai ales, foarte multă lume
mondenă şi sportivă a ținut să asiste la plecare... O telegramă de la Constantinopol, anunțînd
vremea rea, m-a făcut să amîn raidul cu două zile. Deşi anunțată la aceeaşi oră,
lumea n-a mai venit în număr mare, avînd aerul că „s-a păcălit o dată". Exasperat
însă, a trebuit să amîn din nou, din cauza unui incident stupid. Indicatorul de turaj,
deşi din vreme controlat, acum era gripat. Am crezut că am să leşin, aşa, de
exasperare. Prea era mare ghinionul, prea se amesteca parcă un geniu al răului. Fireşte că
am început să fiu ironizat de către toți cei care, deşi nu plătiseră intrarea, pretindeau
spectacolul după program. Furios, am decis că a doua zi voi pleca fără să anunț
pe nimeni, la 4 dimineața, ca să nu mă mai plictisească nepoftiții pretențioşi. Am dormit
toată ziua în ajun (provocîndu-mi o insomnie cu o noapte înainte) şi am venit cu
două ore mai devreme să văd dacă mecanicul şi inginerul fabricii mi-au pus aparatul la
punct. Era un sfîrşit de noapte cețos, cu un orizont alburiu, cu vagi dungi negre-fumurii...
Stele puține, dar reci şi strălucitoare. Deşi eram încă în iarnă, bătea un vînt călduț,
dinspre miazăzi. Terenul verde era fără zăpadă, dar ici-colo cam moale, şi gîndul că-l voi
străbate cu 8 000 de kilograme de benzină mă irita ca o contrazicere cîinoasă. Prin
jurul hangarului, pe lîngă gheretele sentinelelor, erau muşuroaie de gheață înzăpezită. N-aş putea spune că
nu eram emoționat, dar putea să fie şi din cauza acestor preparative de sfîrşit de
noapte răcoroasă de tot în februarie, care aveau un mister de pornire la atac în
zorii zilei. Sau poate că era şi neobişnuința de a fi sculat la o oră
atît de mică, aşa ca un condamnat deşteptat pentru execuție. (Ar fi fost altceva dacă,
nedormind, aş fi prelungit o noapte pînă în zori.) În afară de inginer şi vreo
trei mecanici, de fratele meu, de un căpitan care reprezenta Aero-Clubul pentru omologare, mai erau
sora mea şi vreo trei ofițeri piloți. Aeroplanul fusese scos din hangar şi adus pînă
în lumina lămpii foto-electrice. Globurile electrice din fața hangarelor, din cauza aerului puțin cețos, rece,
dădeau olumină difuzată, reverberată, de parcă iluminau cavouri aliniate. Îmbrăcasem salopeta ca pe nişte nădragi pînă
la piept, pusesem casca cu ochelarii deasupra şi, învățat de incidentul din ajun, căci altfel
aveam încredere în mecanic şi în inginerul fabricii noastre, am început, dînd tîrcoale păsării mele
cu formă de torpilă înaripată net, o verificare personală şi amănunțită: jocul elicei, cablurile comenzilor,
conductele de benzină şi ulei. La ampenaj, profundorul îmi pare înțepenit şi tresar, dar respir
numaidecît: mecanicul îl încearcă în acelaşi timp cu mine, însă în sens invers. Benzina era
pusă, după indicția mea, în trei rezervoare. Unul între mine şi motor, iar două laterale.
Printr-o apăsare de pîrghie, în caz de pericol puteau fi desprinse de aparat, ca să
evit incedniul sau prăbuşirea. De la o vreme, am băgat de seamă o maşină de
piață închisă, izolată de celelalte maşini cu care veniseră cei prezenți, şi m-a pătruns deodată
fiorul unei bănuieli... Am ghicit, am văzut cu o putere de dincolo de mine, nu
ştiu, dar am desluşit pe perna din fund ca o arătare, un chip de femeie.
Mi-am simțit tot corpul, mişcarea sîngelui în capilare şi mi s-a tulburat respirația... Era linia
ştiută a hainei de blană şi mai ales gestul mîinii întinse, adus pe rever, în
mănuşa muşchetar, ca să acopere pieptul. Aşa cum numai unii au văzut pe apostol în
noaptea fugii, eu singur vedeam şi înțelegeam. Venise, fără îndoială, ca să participe cu privirea
la preparativele plecării, ca să aibă ultimele clipe... N-am îndrăznit să mă apropii, dar acum
era în mine o povară duioasă, care-mi umezea ochii şi, deşi era mai apăsat, mişcările
îmi erau mai vii. Nu mă îmbrățişez cu nimeni dinadins, de altfel mi se pare
şi prea teatral. Cînd urc în carlingă, cu salopeta la gît, piciorul îmi lunecă pe
treapta de aluminiu. Tresar superstițios şi mă îndîrjesc în mine însumi. Aparatele de bord au
fost examinate ieri toată ziua, acum mi-arunc ochii doar asupra compasului. Rotesc manşa, apăs cu
piciorul palonierul: comenzile răspund. În oglinda rotundă, aşezată în dreapta, puțin întoarsă ca la automobile,
pot privi cu atenție limuzina de culoare pare-se, neagră. E nucleul viu al cîmpului acesta
în sfîrşit de noapte. - Contact ! ... - Contact. Motorul porneşte, pocneşte, ies scîntei.