
o coafură grecească. Fruntea ei, fragment de sferă, e aşa de limpede, de parcă nici
unul dintre milioanele ei de strămoşi n-a încretit-o vreodată din cauza vreunui gînd. Jos e
mărginită de arcade inginereşti de geometrie, mai ales că sprîncenele smulse cu trudă sunt trase
ca de un penel sigur. Orbitele nete, desăvîrşite şi ele, ca nişte scheme de peştişori
cărora li s-au retezat capetele şi sunt puse frumos față-n față, nu s-au adîncit niciodată
de suferință. Ochiul verzui, mare, le umple perfect. Pleoapa de jos, cu genele făcute cu
rimei, se pierde aproape imediat în obrazul plin, iar cea de sus e foarte apropiată
de sprîncene, ceea ce dă impresia că Emilia e mereu încruntată (fără nici o dungă
totuşi). Nasul e oarecare, dar buza de sus subțire, cu tot şănțulețul ei, pare că
e într-o piele prea scurtă; din pricina asta, se vede, Emilia nu poate surîde. De
altfel, toată fața îi e parcă îmbrăcată într-o pjele albă, frumoasă, dar mult prea scurtă
şi numai de aceea stă întinsă. Îmi aduc aminte că se spunea despre o fostă
„demimondenă" că şi-a injectat în obraji parafină ca să-i dispară cutele. Aşa parcă a făcut
şi Emilia. În orice caz, seamănă mult în privința aceasta cu acele capete cu pielea
întinsă, cu roşu în obraji, din cărțile poştale ilustrate pe care scrie într-un colț „Souvenir".
- Dar cum se face că n-ați plecat nicăieri? mă întrebă, „ca să întreție conversația",
Valeria. Îi explic că n-am avut concediu (deşi de la minister, de cînd cu zborurile,
sunt într- un soi de disponibilitate) încî şi nu-1 voi avea decît aşa cum l-am
cerut, între 1 şi 30 septembrie. - N-ati fost nici la moşie? Cu căldurile astea...
Valeria asta simte nevoia să mă scuze cu orice preț față de concepția ei de
eleganță şi „lume bună" că n-am plecat. în sufletul ei e, probabil, o luptă între
noțiunea de om elegant pe care o are ea şi aceea pe care i-o ofer
eu. Toată „lumea bună", aşa cum o concepe ea, îşi face un punct de demnitate
din a părăsi Bucureştii vara; dar, pe de altăparte, ştie, oricît de vag, că „eu sunt primit în cele mai bune familii". Ştie
că „am şi parale". E aci una din acele tranziții care mă pasionează. Pe viitor,
Valeria, care are acum 40 de ani, sau va renunța să mai judece eleganța lumii
după criteriul de pînă acum - unul dintre atîtea multele cîte o fi avut -
sau nu mă va socoti pe mine elegant. Pentru moment e într-un soi de expectativă
îndelungată. Dar Emilia, care se aşezase la masă şi părea că ia parte la convorbirea
începută, se ridică precis, dînd din nou scaunul la o parte, şi, tot cu capul
în profil, cu coatele lipite de corp şi cu pumnii strînşi, începe dintr-o dată ca
şi cînd i-ar fi venit din senin, din nou zguduitor: - ... Doamnă, sunteți o
mizerabilă... O... cît l-am iubit. E viața... viața mea, doamnă. Din ochii mari, verzui, prinşi
molatec cu pleoapele lor grăsuțe în orbitele geometrice, tot timpul îi curgeau două mici fire
de lacrimi, nu atît de puternice ca să ajungă la rădăcina nasului, dar destul de
adevărate ca să trezească acelaşi fenomen şi în ochii Valeriei. Prietenii mei cred sincer că
n-am inimă... Şi citează cazuri de autentică insensibilitate pe care aş fi dovedit-o adeseori, refuzînd
de a crede celor în nenorocire. Partea de adevăr e însă că plînsul provoacă în
minte o reacțiune de mînie şi dezgust... De atîtea ori am fost în pragul morții
(de două ori rănit, două accidente de automobil, unul de avion), am fost îngrozitor nedreptățit,
totuşi ştiu bine că nimic nu justifică plînsul demonstrativ. Nu corespunde - şi m-am gîndit
mult la asta - nici unui sentiment, nu dovedeşte nimic. Nu e nici o legătură
între el şi sinceritatea emoției, sau, mai bine, între el şi valoarea simțirii. Emoțiile mortale
sunt intense, palide şi egale. Cei cu adevărat în stare să sufere sufleteşte au şi
orgoliul de a refula totul, au şi durerea inferiorității lor de o clipă - şi
poate că tocmai această comprimare mistuie şi doare mai mult, deci e de presupus că
tocmai cei mîndri, care îşi ascund simțirea, sunt cei care, şi mai ales prin asta,
suferă cu adevărat. Plînsul demonstrativ mie îmi reaminteşte de o femeie care şi-ar schimba bandajul
igienic în public. Şi, în genere, plînsul după „fericire", orice s-ar spune, nu mă impresionează,
pentru că cei care-şi clamează aprig şi humos „dreptul lor la fericire" şi-1 doresc mai
totdeauna lovind necruțător în alții. Emilia pretinde însă de la mine un cuvînt, un semn
de admirație. S-a aşezat din nou la masă, se sprijină în coate şi priveşte aiurea,
aşteptînd. Valeria e de asemeni surprinsă de tăcerea mea prelungită, dar cînd observă că gîndesc,
deduce, pare-se, că sunt tulburat. Eu simt una dintre acele impulsii irezistibile de a face
ceva inconvenabil şi absurd, ca, de pildă, de a mîngîia barba mare şi mătăsoasă a
unui domn grav; sau de a turti cu o palmă scurtă şi apăsată cilindrul mătăsos
al unui personaj mărginit şi important, în sfîrşit ceva analog acelui procedeu de cinematograf de
a trînti un castron de cremă în obrazul unei profesoare urîte şi solemne. Acum, cînd
am văzut sentimentul Emiliei, cînd, potolită şi pătrunsă de importanța talentului ei, aşteaptă un cuvînt
de la mine, eu să-i spun, de pildă, calm şi firesc, că ar fi bine
să se lase de teatru şi să se apuce de croitorie, însă nu de croitorie
fină, sau, şi mai bine, să se facă vînzătoare de cămăşi gata şi gulere de
cauciuc. Dar e prea cald şi, la urma urmelor, nici nu merită sforțarea unei articulări.
Fără voia mea, cu aceeaşi gratuitate cu care mă pregăteam de țîşnire, mă trezesc zîmbind
admirativ: „Foarte emoționant!" Valeria are ochii cei mai dulci din lume. - N-ai cumva pe
cineva la Teatrul Național? Dar soră-sa protestează, dezamăgită desigur de nenumăratele încercări înfructuoase.- Valeria, domnul... nu se ocupă cu teatru. Mă conving tot mai mult că Valeria,
datorită şi corpolenței şi vîrstei, s-a confirmat în funcțiunea de manager artistic al surorii ei.
- Taci din gură, că ştiu ce spun... şi, întorcîndu-se spre mine, mai direct: Poți
să ai talent cu carul, că dacă n-ai un pic de protecție e tot degeaba.
Cînd te uiți la alea de la Național... că toate au ajuns. Vezi, una trăieşte
cu directorul, alta cu regizorul... Valeria se întrerupe, căci surprinde strecurarea unui gînd pe figura
mea... Rechemat, îmi opresc privirea pe rochia ei albastră cu boabe negre, sub care apar
bretelele subțiri, ca nişte şireturi, ale brasierei. Cum stă puțin aplecată deasupra mea, îi văd
sînii. în loc să fie între ei o vîlceluşă de carne albă şi fragedă, nu
e decît o cută întunecată, care e singurul hotar între burdufioarele lor molatece, lăptoşi cum
sunt şi lipiți unul de altul ca două emisfere cerebrale. Totuşi îmi vine să întreb:
Dar, în definitiv, Emilia de ce nu se culf ă şi ea cu directorul sau
cu regizorul, dacă n-o fi făcut-o încă? îmi dau seama că, chiar în după-amiaza asta
îmbîcsită de august, întrebarea e oarecum nepotrivită într-o casă care îți oferă cafea şi dulceață
şi spun deci, senin şi degajat, privind umărul Valeriei: - Frumoasă rochie... Mint serios şi
indiferent, căci am pierdut toate punctele de contact logic cu aceste două femei... într-o convorbire,
replicile se angrenează, au corespondențe îndepărtate şi, desigur, un convenționalism care presupune că anumite adevăruri
şi preciziuni sunt cîştigate pentru discuție din însuşi faptul că trăim în aceleaşi oraşe, în
aceleaşi zile, că ne îmbrăcăm nemțeşte. Ceea ce numesc eu dreptate, sinceritate, adevăr, frumos e
însă atît de departe de ceea ce corespunde la ele acestor noțiuni, încît niciodată nu
vom izbuti să ne înțelegem. O convorbire e aşa, ca jocul acela al figurii.de pe
dosul oglinjoarei: cînd nu izbuteşti să potriveşti cele cinci mărgeluşe albe în gura turcului, dacă
eşti înțelept începi să-i admiri mustățile... sau faci din oglinjoară sfîrlează. Deci, ca să accentuez
admirația, pipăi puțin rochia Valeriei. - Este eponj, nu? Femeia o clipă nu ştie ce
să creadă, pe urmă are aerul să gîndească: „eu totdeauna am ştiut că mă îmbrac