
altfel n-o apreciază... - De obicei Ladima (ea spunea pe nume tuturor şi familiaritatea ei
cu numele lor social părea şi mai penibilă) nu venea pe înserate... Aşa... uneori dimineața,
alteori imediat după masă... De cele mai multe ori venea seara şi apoi ieşeam la
cinematograf sau stam acasă... Drept să-ți spun, mie nu-mi prea place cînd mi se vîră
cineva aşa, în suflet. I-o tai scurt. Dar mi-era milă de el. Acum picase şi
nu era chip să-l urnim din loc... Se făcuse 6 şi eram disperată. Pentru că
ne aşteptam din clipă în clipă să vie Gheorghidiu. Am luat-o înainte şi i-am spus
că aşteptăm pe un domn din Bîrlad, care e arendaşul moşioarei noastre... şi, mai scăzut,
ca într-o paranteză şmecheră: I-am spus că avem o moşioară lîngă Bîrlad... Că trebuie să
discutăm contractul... Cînd veni Gheorghidiu , era foarte necăjit că îl găseşte aici... dar l-am
trecut numaidecît în dormitor, iar el a rămas cu Valeria. Uşa, vezi, e de lemn
şi nu se prea aude prin ea... Parcă aveam şi ce vorbi. Că de obicei
cînd venea la mine, Gheorghidiu era grăbit şi nu se dezbrăca, pentru că poartă brîul
lui Iov, şi-i venea greu să-l puie la loc... Rămînea aşa îmbrăcat, în vestă, şi
punea un şervet pe genunchi, ca să nu-şi păteze pantalonii. La început îl necăjise că
întîlneşte pe altcineva, dar i-am explicat eu că ² orudă a noastră, pe urmă a
început chiar să-i placă... Îl auzea vorbind încet cu Valeria, nu se înțelegea ce spunea,
dar vocile tot se auzeau... Gheorghidiu se oprea cîteodată să asculte, că era nebun şi
scîrbos... La plecare mi-a dat două mii de lei: „Dă-i şi omului care e în
sufragerie cinci sute de lei” ... I-am luat... dar cum era să-i dau lui Ladima
? De cînd povesteşte s-a ridicat drept. Capul rotund, cu liniile caligrafiate, e însă tot
absent. Stă aşezată. Piciorul dinspre mine e îndoit de la genunchi, proptind pieptul şi sînul,
iar celălalt, dreptul e lungit pe cearşaful alb. Belşugul coapsei îndoite a cizut puțin arcuit,
spre aşezarea de carne care-i susține trunchiul, acoperind astfel ca un val cald însăşi feminitatea
femeii, din care depăşeşte uşor vreo doi cîrlionți aurii. Acolo, înspre această parte de „înfruptare”
pielea pulpei struguroase, cu ochiuri alburii, se afumă parcă în partea dinăuntru a coapselor, şi
fiindcă explicația spontană, a spălaturilor, e absolut absurdă, mă gîndesc deci la motivele atavice. Naiba
mai ştie! Sînul, de o greutate mică, rotundă, e turtit ca o minge caldă de
genunchiul acesta stîng de care se sprijină. Genunchiul însuşi, neted şi lucios ca sideful deasupra,
a căpătat într- o parte şi alta, deasupra subțioarei lui, două îndoituri de carne grasă,
ca două toarte de vas. Celălalt picior e întins ca şi cînd ar măsura aşternutul.
Picioarele înseşi nu le-ar avea Emilia urîte, dar degetele mari la fiecare sunt puțin întoarse
în sus, ca şi cînd ar ridica plictisite capul. Nu ştiu cum să spun, aşa
anapoda, uite, am impresia că Emilia n-a privit niciodată un răsărit de soare (şi poate
că ar trebui să fac cu ea un zbor în zoriizilei) şi n-a privit cu ochii aceştia mari de tot, liniştiți, niciodată, singură fiind, aşa
fără motiv, o floare (mă întreb însă dacă eu însumi făcusem aceasta înainte de a
cunoaşte pe doamna T.). O privesc şi o ascult. - Tocmai cînd mi-era mai mare
teamă să nu se întîlnească prea des cu Gheorghidiu, am avut noroc că s-a supărat.
- Pe Nae? Mă priveşte solid. - Nu... nici prin cap nu-i trecea. Nu bănuia
nimic. Să vezi... Venise să mă ia de la teatru şi tocmai atunci trecea pe
acolo ajutorul de regizor, ăla care ne punea pe lista de figurație... Toate fetele sunt
drăguțe cu el... Mimi Stoenescu s-a şi culcat cu el... Am rămas uimit. - Mimi
Stoenescu ? - Da, dragă. Ce vrei să facă fata? Mie îmi promisese... şi se
ținuse de cuvînt. Dar înțelegi, pentru viitor. Trebuia să fiu drăguță cu el... Cînd a
trecut pe lîngă noi, l-am oprit: „Ce mai face băiatul dulce?... Să-ți dea maica o
pupică..." şi l-am pupat. Ladima s- a făcut vînăt. N-a scos o vorbă tot timpul
pe drum, iar la plecare nu mi-a sărutat mîna... Mi-a strîns-o... aşa... plictisit... N-a mai
dat pe la noi vreo două săptămîni... Vrea să mă pedepsească, să mă facă să
sufăr... Cum îmi convenea grozav... de parcă eu comandasem asta, l-am lăsat bineînțeles în pace...
Dar cînd Gheorghidiu a plecat, nu ştiu unde, la o chestie de-ale lui, i-am trimis
un bilețel: „Tot mai eşti supărat? De ce nu vrei să înțelegi? Mi-e dor să
te văd." Mi-a răspuns cu biletul ăsta... Şi cînd a venit să mă ia la
teatru, parcă fierbea de bucurie... atît suferise în două săptămîni. Avea în mînă, mîna ei
grăsuță, un bilet cu litere mai culcate ca de obicei, pe care-l luase din cutie
pe cînd povestea. Numai d-tale crezi că-ți este dor? Nouă, crezi că nu ne e
dor de d-ta?... Si ce dor... George - De ce i-ai scris?... De ce ai
căutat să-1 faci să se întoarcă? - Ne era uneori de folos... Şi puțin plictisită,
ca pentru un lucru pe care în definitiv nu-l prea pricepea bine: Valeria spunea că
să nu rup... Că e o greşeală... Că e mai bine să-l duc aşa, cu
zăhărelul... La întoarcerea lui Gheorghidiu... a fost însă un carambolaj ceva teribil. Într-o seară, deputatul
a spus că vrea să vie la mine, după nouă seara. Mi-a dat şi un
bilet de cinematograf pentru Valeria, aşa că ea, după ce a pregătit cîteva sticle de
vin şi o gustare cu de toate, pe care le-a pus în dormitor, pe mescioara
aia joasă, a plecat... Din greşeală, cînd a venit Gheorghidiu, am uitat să închid uşa
de la intrare... Noroc că el nu scoate nimic de pe el pînă în dormitor.
Că, să vezi... Tocmai aproape de zece aud sunînd... Vorba aia, m-am mirat... Gheorghidiu a
tresărit, dar i-am făcut semn să tacă... Am tăcut şi eu. A sunat aşa... poate
zece minute, că se vedea lumina din antreu, pe urmă mi-am dat seama, pe sub
uşă... Poate că a apăsat clanța şi a găsit deschis... A intrat... mirat, se vede,
că e deschisă... ce-o fi vrut nu ştiu... că o dată i-am auzit paşii în
sufragerie. Am sărit ca arsă... goală cum eram şi am tras zăvorul... A simțit. A
bătut furios în uşă... a zgîlțînat-o... Lui Nae Gheorghidiu de groază îi curgeau balele... După
cîtva timp s-a potolit, dar n-a plecat... Parcă s-a culcat dincolo pe divan şi asculta.
Drept să-ți spun, m-am speriat şi eu. Îl ştiam nervos, în stare de orice nebunie.
Bătrînul îmi spunea mereu bîlbîind de spaimă: „Poate că vrea parale... ? Asta mă plictiseşte.
Ți-am spus... Cine e ? Ce vrea ?" Mereu se scula şi se îmbrăca, punea
brîul luiIov -că acum, seara, îl dezbrăcase - şi iar îl scotea... Parcă nu ştia cum
să se înfățişeze cînd celălalt o sparge uşa... După vreun ceas Ladima a plecat... A
spart nişte ceşti care erau aci... o fi înjurat şi a trîntit uşa... Tot mi-a
fost frică şi am ieşit cu băgare de seamă să văd... Plecase... Slavă Domnului... M-am
dus acum să închid uşa... Ce să vezi? Scosese cheia, încuiase uşa pe dinafară şi
luase cheia la el... Uimită: o luase la el! Eram acum închişi în casă... Nae
spunea că în orice caz n-ar pleca, pentru că nu vrea să se întîlnească cu
derbedeul, care, zicea el, sigur, îl pîndeşte în stradă... Da pe urmă... zău... ce să-ți
spun, chestia vedeam că-l excită... Mă întreba, cînd îi venea mai bine... gîfîind... aşa în
şoaptă... aiurit... „Te iubeşte?... Spune... te iubeşte?..." Ascult automat... S-a răsucit în mine, rănit, ceva
ca o foaie aprinsă, dar Emilia continuă senină: - ... Mai greu a fost cînd
s-a întors Valeria... Un ceas ne-am căznit pînă să stricăm broasca... Azi îmi vine să
rîd ce caraghioşi eram făcînd amîndoi pe lăcătuşii, cu securea de tăiat lemne, dar atunci
i-aş fi tocat capul nebunului ăla. Şi Valeria care înghețase la uşă... Tocmai la prînz
mi-a trimis cheia şi cu o scrisoare batjocoritoare, care n-o am aci, că am făcut-o
bucățele... Mă făcea ca pe o femeie de stradă... Spunea că niciodată nu m-a socotit
altceva... că nu m-a iubit... că-i e silă de mine... Că ar vrea să nu
mă mai întîlnească niciodată. Vro două luni de zile, aşa... pînă la începutul lui februarie,