
mîncarea consumată cu structura şi imaginea muştei. De altfel, aveam impresia că, deşi mi-ar mulțumi,
ar fi totuşi enervați şi, aşa ca în nu ştiu care filozofie unde realitatea se
creează prin însuşi faptul cunoaşterii, m-ar fi făcut pe mine - care prea văd toate
– răspunzător de existența micii vietăți decedate în grăsimea din farfurie. Mă simțeam intimidat ca
un elev de şcoală, care n-ar îndrăzni să atragă luarea-aminte profesorului că i se vede
rupt ciorapul, deasupra pantofului, la călcîi. M-am hotărît să aştept cu nădejdea că ei vor
mînca totul din farfurii şi că o întîmplare fericită va face să rămîie în restul
din zeamă picolului tocmai porțiunea cu cadavrul muştei. Aşa aşteptam să se apropie ziua de
examen cînd eram mic, sau inspecția însărcinatului de afaceri cînd eram detaşat. Nervos, nehotărît, obsedat
de imagine. Iar cînd am înțeles că voi asista la clipa inevitabilă, cînd tovarăşul meu
va înghiți musca, am devenit palid – cred că mi s-au albit buzele. Între-rupîndu-se atunci
din pasionata lor discuție despre programul grupării lor, scriitorul bălai, voinic şi plin de voie
bună, m-a întrebat dacă nu cumva mi-e rău. Abia am putut să şoptesc, arătînd extenuat
cu un vîrf de cuțit spre muscă. A surîs, şi cu un gest secundar, de
paranteză, a scos cu furculița musca, a aruncat-o jos şi i-a spus prietenului meu, aşa
în treacăt, cu binevoitoare ironie: „E gingaş domnul", pe urmă a propus ca manifestul să
fie tipărit pe hîrtie mai luxoasă, cu desene moderne. Mai tîrziu a trebuit să ne
retragem, cu masă cu tot, mai înspre salonul cel mare, căci cortul întins deasupra se
încinsese de tot. Mărturisesc că am recurs la un procedeu destul de inelegant, dar am
toate scuzele. Cînd am propus, prevăzător, schimbarea mesei, eram sigur că prietenii scriitori vor accepta
bucuros propunerea mea. Şi iată de ce: cam pe la sfîrşit, cînd se goliseră cea
mai mare parte din mese, veneau să dejuneze preşedintele Camerei cu fata lui, una dintre
cele mai frumoase fete din societatea bucureşteană. Dar cînd m-au văzut salutînd, cei doi scriitori
m-au şi întrebat în grabă şi cu o mimică extrem de indiscretă, ca şi cînd
ar fi fost vorba de o pensionară a localului, cine e domnişoara. Nu puteam nici
să nu răspund şi nici să răspund, pentru că fata observase întrebarea simultană a celor
doi şi ar fi ghicit după mişcarea buzelor răspunsul meu. De-abia am aşteptat plecarea. Ne-am
despărțit foarte cordial în fața restaurantului, rugîndu-i să-mi trimită şi mie revista pe care voiau
s-o scoată. Cred că am făcut şi o supremă impoliteță întrebînd cumpot plăti abonamentul, ba încă ducînd şi mîna la portvizit. A fost numai o precipitare
mintală. Eu, care sunt dat în cercurile noastre drept model de atitudine degajată şi linişte
de spirit (pentru că totdeauna mă consider cel puțin egalul celor cu care vorbesc, dar
nu în orice caz din aceeaşi lume cu ei), sunt timid şi îmbrăcat în haine
prea strîmte în fața celor pe care-i admir. Acum, de pildă, dacă aş fi început
aşa: „Vă rog să mă considerați şi pe mine abonat la revistă", nu m-aş mai
fi simțit obligat să schițez un gest precis, ducînd vag mîna la portvizit. Dar pentru
că începusem numai aşa: „Vă rog să-mi trimiteți şi mie revista", mi-era teamă ca ei
să nu înțeleagă cumva că doresc să mi se trimită revista gratuit, mai ales că,
deşi mai puțin prieten cu unul dintre ei, îmi permisesem totuşi să achit eu toată
socoteala. A trebuit să fac un gest care să arate cum vreau şi am ținut
să mă explic, repede. Dar e ceva atît de încurcat, că toate virtualitătile astea mă
enervau tot mai mult, tocmai pentru că nu puteam exprima nimic, erau fără coadă şi
cap, înghesuite în cîteva clipe, cum ai vîrî cu sila şi ai înghemui pe cineva,
care s-ar zbate, într-un sac. Nu ştii dacă nu-i apeşi genunchiul pe gît, nu ştii
unde-i e capul, nu ştii să dai formă unitară sacului, în sfîrşit. Şi eu, cînd
sunt nelalocul meu, stau în clipă (aruncat în grabă) ca vîrît în sac. Nu găsesc
nici explicația pe care o caut disperat şi nici echilibrul după care mă chinuiesc cu
îndîrjire. Am fost aproape recunoscător scriitorului voinic şi bălan, care m-a bătut pe umăr şi
mi-a explicat că voi plăti mai tîrziu. Mi-a însemnat apoi adresa în carnet. Am luat-o
în jos, spre dreapta, cu toată căldura, să văd cum se dărîmă casele pentru deschiderea
bulevardului Brătianu. Eram nerăbdător, căci nu fusesem pe acolo din ajun. Casei din dreptul străzii
Regale îi ridicaseră acoperişul şi rămăsese acum aşa, cu pereți tapetați între care fusese viața
de familie, de s-ar fi putut uita cineva de la etajul casei Visante să vadă
înăuntru, ca într-un corp omenesc, deschis pe masa de operație. Negreşit, mobilier nu mai era,
dar albastrul tapetului închisese scene de viață: iubire, necazuri, naşteri, vizite; era întreagă soba la
gura căreia stătuse desigur vreo femeie gînditoare, alăturea era soneria mică în perete. Şi acum
era un gol de nămiză pînă în adîncurile luminoase, arzătoare ale cerului. O casă fără
acoperiş, vara, nu e o casă din care chiriaşii se mută ca să vie alți
chiriaşi. E ca o violare. Nu ar trebui să se permită oricui să vadă o
casă căreia i se ridică acoperişul, cum metresa care iubeşte nu lasă slugile să facă
patul în care au fost îmbrățişările ei, ci îl strînge şi-l aranjează singură, în clipa
plecării. Făcuseră un scoc şi coborau pe el cărămizile roase şi uruitoare, ca buştenii pe
jgheabul de munte. Din cauza prafului şi a molozului, toți trecătorii se alipeau cît mai
mult de gardul de fier al caselor de vizavi (strada veche nu avea mai mult
de şapte metri lățime) şi îşi țineau cît puteau respirația. Dărîmăturile acestea de case au
fost calamitatea bucureştenilor după război, ca şi construcțiile neîngrădite de scînduri protectoare măcar. în dreptul
unei clădiri, descompusă în zidărie veche, bîrne şi fier, trotuarul era desfăcut, trăsurile şi automobilele
intrau unele într-altele, de nu mai conteneau claxoanele şi înjurăturile şoferilor. Eu veneam însă în
fiecare zi. Mă duc oriunde se deschide o stradă nouă. Aştept perspectiva viitoare cu pasiunea
cu care jucătorul filează cartea. întîi nu se vede nimic şi de aceea în fiecare
zi nu întîrzii prea mult. E mai mult o enervare că lucrurile merg prea încet.
Dacă urmează o duminică sau o zi de sărbătoare, mi se pare că un proces
de naştere s-a suspendat. Mă opresc şi fac tot soiul de ipoteze asupra aspectului pe
care îl va avea noua stradă după reconstituirea pavajului. Ştiu bine că un moment nou
se va crea. Dar va dispărea unul vechi, iar această tranziție n-am putut s-o prind
niciodată, cum, cînd eram mic, nu pricepeam cum din hîrtie şi boabe negre pe ea
ieşea cînd un cîntec sprinten, cînd un oftat lung, cînd o grindină de sunete.Mă ascundeam după uşă şi ascultam cum cînta mama la pian. Toată casa era plină
de sunete ca un clopot şi eu ştiam că ea cîntă privind, dar cum din
boabe negre ca piperul poate să iasă sunet n-am priceput niciodată. În viața mea am
rămas cu pasiunea şi neliniştea schimbărilor, a trecerilor. Ştiam deci că acum va fi o
stradă nouă, desigur ca orice altă stradă nouă, dar atunci nu va mai fi şi
cea veche, ca să le poți compara, pentru că ar trebui să fie chiar în
locul acesteia; iar imaginile, ca obiectele, sunt impenetrabile. Şi noutatea, momentul inedit ar fi tocmai
în examinarea comparativă a celor două imagini simultane. Mai bate un vag vînt de mijloc
de august, liniştit şi fiert parcă, asemeni „porumbelului fierbinte" pe care o țigancă îl oferă
oamenilor care dărîmă casa, într-o copaie, în care desigur au fost culcați copiii (după ce
a fost fiert, neîndoios, în cazanul cu rufe). Mă acoperă praful cînd mă îndrept spre
strada Batiste. încet, trebuie să ocolesc, căci într-o curte e un depozit improvizat de benzină.
„For-duri" vechi de tinichea, jerpelite ca nişte haine de salahori, modele aproape comice, revîndute şoferilor,
vin să se aprovizioneze, căci parcă ele singure (cele de lux fac siestă) mai lucrează
în nămiaza asta de august, împreună cu acei paria care asfaltează, între dogoarea cazanului cu