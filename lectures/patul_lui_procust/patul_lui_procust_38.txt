
existența mea de dinainte de a întîlni pe doamna T. cu existența mea de acum.
Vedeam mai puține colori, doar cîteva nuanțe, mult mai puține fapte, alte bucurii... nici nu
bănuiam atîtea înțelesuri cîte îmi sar în ochi de atunci încoace. Erau chiar mult mai
puține întîmplări pe lume şi semănau, groase, oarecum toate. Mi s-au ascuțit simțurile ? Nu
vedeam mai înainte nimic, ca atunci cînd treci pe lîngă un copac, plimbîndu-te fără să-l
vezi măcar, deşi nu eşti distrat, numai pentru că nici nu-ți închipui ce ai putea
vedea la un copac. Şi nici nu-ți pui problema asta. Dar cînd tovarăşul s-a oprit
privind, şi te opreşti şi tu, descoperi nenumărate forme şi fapte. Coaja copacului e crăpată
într-un anumit fel, care te sperie cu diversitatea lui, sunt flori la rădăcina lui, de
soiuri foarte diferite, e şi un muşuroi de furnici, pe care dacă-l priveşti atent descoperi
alte întîmplări mici, dar neasemeni una alteia. Femeia aceasta e tovarăşul care m-a oprit din
drum, numai ca să privească el ceva, şi de atunci am început să văd şi
eu o mulțime de lucruri. Mă gîndesc că fără doamna T. n-ar fi existat în
nici un fel Ladima în viața mea; iar întîmplarea de acum, care mă îngheață şi
mi se pare în amurgul acesta călduros, în camera aceasta, dospită de suferințe şi semnificații,
nu m-ar fi oprit în loc nici cît să fumez o țigară. Fără să-mi descopere
ea anumite răsfrîngeri de orgoliu şi anumite gingăşii, fără să-mi fi arătat savoarea umilinței, nu
m-aş fi întovărăşit niciodată cu un om care m-a făcut „gujat" în plină lume; fără
ea n-aş fi ştiut că a te întîlni noaptea cu un astfel de om şi
a porni cu el apoi la Sinaia poate însemna o bucurie scăzută, grea, mai adîncă
decît o călătorie la Londra, pe care o aşteptam atît cînd eram student. Şi dacă
toate aceste există, şi mai ales există aşa, e pentru că în toate, în orice
lucru, în orice întîmplare şi neîntîmplare, de cînd am cunoscut-o, dăinuie ceva din existența ei,
imaterial, cum vibrează în orice organ, cît de neînsemnat, energia întregului. Şi nimicnu mai poate să fie altfel, cum rîul nu mai poate curge în sus. Mai
ales de cînd a venit şi lovitura cumplită (care m-a făcut să citesc atît şi
să caut explicații), lumea e azi pentru mine ca privită printr-o luptă şi impregnată de
gîndul existenței acestei femei, cum e orice obiect înmuiat vag verzui, cînd priveşti lumea prin
ochelari verzui. A bătut cineva la uşă. - Emilia!... şi, mai sec: Emilia!... Vino puțin
afară... îşi aruncă una peste alta pulpanele chimonoului roşu, lucitor ca atlazul, şi după ce
a vorbit ceva dincolo, închizînd uşa cu grijă, se întoarce înnodînd fîşiile pe şoldul plin,
cu o mutră mieroasă: - Ascultă, nu te superi... dacă te las singur puțin... A
venit croitoreasa. Se scuză şi nu ştie că asta mă împacă, mă domoleşte de parcă
a sunat de recreație... fi spun cu un accent de sinceritate, pe care nu l-am
avut niciodată în casa asta: - Dar, Emilio, crede-mă... mă simt foarte bine... singur... Sunt
obişnuit... îmi place. Mi-a fost destul de greu să-l conving pe Nae Gheorghidiu să-l ia
director la Veacul pe Ladima... El se gîndea mai mult la un fost gazetar pamfletar,
care schimbase cîteva partide şi trecuse cu dezinvoltură pe la vreo cinci gazete de toate
nuanțele... I-am spus însă, pentru că mă consultă foarte adesea, de se miră şi tata,
mai ales de cînd, la Londra, l-am pus în legătură, foarte solid, cu fabrica de
arme şi muniții cu care ne-am asociat, că trebuie să punem în fruntea gazetei un
om nou, cu un trecut fără toartă de care să se poată agăța învinuirile, ca
să dăm autoritate campaniilor noastre... Nae Gheorghidiu socotea că fusese „lucrat" de către colegii de
partid şi că numai din pricina aceasta fusese remaniat... Se duseseră împotriva lui cîteva campanii
foarte susținute, pe chestia fabricii de muniții din Ardeal şi mai ales pe chestia recepției
avioanelor... O gazetă scrisă cu multă vervă pamfletară vorbea în fiecare număr despre „cosciugele zburătoare"
şi de „fleoarța de la Comunicații". Gheorghidiu, deşi în oraş răspundea foarte cinic şi uneori
spiritual, în birou, acasă, era foarte abătut... De multe ori de la Cameră, după şedințele
de noapte, venea la noi împreună cu tata şi - îmi spunea mama - discutau
în biroul cu foteluri negre, cu abajur verde, pînă tîrziu, spre ziuă... Aci tata era
cel mai curajos şi mai cu poftă de luptă: „Coane Nae, ascultă-mă pe mine... n-au
nici o importanță toate atacurile lor. Cine citeşte prostiile de la gazetă?... Ascultă-mă pe mine..."
Totuşi Nae, neştiind ce crede Ionel Brătianu despre el, părea foarte enervat. De două ori
a încercat să răspundă prin Viitorul, dar a fost cu neputință, deşi, personal, era unul
dintre favoriții lui Vintilă Brătianu... A bănuit aci un ordin al lui Ionel. Cînd s-a
dus să întrebe cum de i-a putut refuza un articol, lui, fost de două ori
ministru, Ionel Brătianu l-a primit prietenos şi absent, avea aerul că nu-i vine să creadă.
Pe urmă 1-a întrebat cum merge fabrica de muniții, dacă speră să înceapă curînd producția...
Cînd Gheorghidiu a adus vorba despre Viitorul, a spus că nu citeşte nici o gazetă,
că toate sunt proaste şi „fără îndoială Viitorul mai proastă decît toate". După vreo cîtva
timp, mai ales că foaia pamfletară îl batjocorea îngrozitor, a hotărît să scoată şi el
o gazetă... Ca de obicei, mai toți banii i-a dat tata, căci Gheorghidiu socotea că
în afacerile comune el aduce destul inteligența şi influența lui, urmînd ca tata - asociatul
fidel de zece ani - să aducă materialul. George Ladima, om în toată firea, cu
reală prestanță, ca să zic aşa, a făcut o foarte bună impresie... Mustața blondă, întoarsă
în sus, bărbăția lui bătăioasă, un fel de încredere în sine l-au impresionat pe tata.
Eu îl sfătuisem să aducă şi un proiect de buget lunar, pe care să mi-l
arate mie mai întîi... Am luat masa împreună în garsoniera mea... Bietul om era foarte
mirat cînd a văzut la masă pahare de Murano şi, timp îndelungat, a privit ca
un copil cupele joase de formaghindei, cu muchiile poligoanelor albastre şi cristalul pereților albăstrui, în locul paha- relor albe, drepte
sau cu un picior. Abia în anul acela începuse moda şi primisem cadou un serviciu
pentru douăsprezece persoane, garnitura întreagă, de la o doamnă prietenă, care niciodată nu vrea să
vie în garsoniera mea, dar spunea rîzînd că: „Veghează asupra ei". Bilanțul lunar adus arăta
280 mii de lei tipografia, 22 de mii localul, 100 de mii de lei cheltuieli
de administrație, 300 de mii de lei lefuri redacția şi administrația. în total 700 de
mii de lei pe lună, în afară de 200 de mii cheltuieli de început (mobilier,
instalație, reclamă)... Ladima îl scrisese pe o coală de hîrtie cu foarte multă grijă, caligrafic
aproape. Mi s-a părut foarte rezonabil. Tata a întrebat însă cîte exemplare vom trage. I-am
spus că Ladima socoate că vom putea scoate 10 mii de foi zilnic. Gînditor, şi-a
aprins țigara şi pe urmă m-a întrebat, cu privirea puțin obosită, fixă, fără ochelarii negri,
cu un aer somnoros: „Cîte se vor vinde din ele?" I-am spus că toate, el
a fost însă de părere că nu vor merge mai multe de şapte mii... „Cît
face şapte mii înmulțit cu doi?" -„!?" - „N-o s-o vinzi cu doi lei bucata?"
- „Cît fac paisprezece mii înmulțit cu douăzeci şi şase?" - „!?" - „Păi nu
ai douăzeci şi şase de numere pe lună?" Am înmulțit, am adunat... „364 de mii"
- „Atîta e bugetul. Eu acopăr o eventuală pierdere de 100 de mii de lei
pe lună." Tresar... dincolo a căzut ceva, un obiect... nu-mi dau seama ce, dar e
profund neplăcut să te simți, gol cum sunt eu, prizonier într-o casă necunoscută. Nu ştiu
cine e acolo... Nu ştiu ce se vorbeşte, ce fac cei din camera vecină... Aş
vrea să trec dincolo să văd ce e, dar ar trebui să mă îmbrac, iar
îmbrăcat nu ştiu cum aş mai citi scrisorile. Aş deştepta atenția Emiliei asupra interesului pătimaş
cu care le descifrez. Aş pierde şi comentariile şi amănuntele ei. Rămîn aşa... Aprind o
nouă țigară şi simt că a gîndi, a rememora azi, îmi face bine, că e