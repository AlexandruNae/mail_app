
a unei petale de trandafir alb, căruia i s-a injectat artificial culoarea verde...) să dea
o impresie de vis. Ardea toată aşa cum nu mi s-a mai întîmplat să simt
fierbinte un corp omenesc, de o sănătate mlădioasă şi sprintenă de animal tînăr, buzele îi
erau într-o tensiune mică de fiecare clipă, totuşi fără răsfrîngeri tari ca acum... E adevărat,
însă, pentru că depăşisem parcă limitele, într-o vreme toate aceste amănunte se exageraseră ca într-o
exasperare... Ochii deveniți prea ficşi îi ieşiseră puțin în afară, albul lor se mărise straniu,
buzele îi erau aproape crispate. Căpătase şi un tic foarte nervos, de a duce mîna
la rădăcina gîtului, în adîncimea unde se întîlnesc tendoanele. Era în vremea celei mai mari
exasperări senzuale dintre noi, cînd ne închideam ca nişte demenți în vreo cameră de hotel
ardelean, de sîmbătă seara pînă luni dimineața. Nu-i plăcea nici o perversiune, nici o „rafinerie"
aşa-zisă de femeie modernă, dar punea atîta iscusință, ştia să abuzeze de toate posibilitățile posesiunii,
să ceară simțurilor prelungiri iscusite, totul pînă în pragul nebuniei, cînd dezlănțuirile brusce, după atîtea
rețineri, nu mai ştiam de ne vor lăsa în toate mințile. De sîmbătă seara pînă
luni dimineața, arzînd mereu, nu era niciodată la fel, cum desigur nu e niciodată la
fel capriciul ciocîrliei în zbor. Din pricina acestor ore îndelungi, petrecute împreună, întîlnirile cotidiene grăbite,
totdeauna automatizate şi deziluzio-nante, nu ne mai interesau. Aşteptam tăcut şi concentrat mica noastră vacanță
săptămînală, căci buna negustorită nu lipsea niciodată de la magazin (sau aproape niciodată). Cînd starea
ei vizibil anormală s-a agravat, cînd fixitatea privirii a început să devie oarecum îngrijorătoare, dublată
de o stare de nelinişte şi teamă permanentă, cu ticul nervos al ducerii mîinii la
gît, cum alții şi-o duc pe inimă ca să-i simtă bătăile (ea spunea că îşi
simte acolo pulsul intens), a trebuit să consulte cîțiva specialişti. Eu însumi aveam dureri mari
în ceafă şi-mi simțeam parcă ochii de carton. Ruptura, provocată apoi subit şi brutal de
mine, chiar în vremea acestei exasperări, i-a agravat net patologicul tulburării, pînă cînd, nemaiputînd umbla
pe stradă, din nelinişte nedefinită, a intrat într-un sanatoriu la Viena. Cu toate acestea era
frumoasă, cînd se consuma ca o faclă numai flacăre. Astăzi, cu tot dramatismul mişcărilor ei,
sau desigur chiar din cauza asta, era urîtă. Drept să spun, vag mă mulțumea faptul
acesta, căci mă măgulea gîndul de a şti că e frumoasă numai cu mine şi
mai ales numai prin mine. Cînd am scăpat de scriitori şi cînd lumea s-a mai
rărit, Ladima, despărțindu-se de doamna T., a pornit să cerceteze cu luare-aminte tablourile. Cînd a
venit în dreptul meu a început să-mi vorbească brusc, nervos, simulînd totuşi, de parcă am
mai fi stat devorbă în aceeaşi zi, convorbirea noastră fiind doar întreruptă... In dreptul nostru erau trei pînze
ale unui pictor rus care înfățişau cîteva scene apocaliptic geometrice, însă cu o geometrie de
raze lungi şi de cercuri de culoare de aceeaşi nuanță, suprapuse, care-i plăceau mult lui
Ladima, căci le examina nervos şi stăruitor. - Mare pictor... Asta da... e un progres
în artă. Mă întrebam dacă nu căuta să afecteze o preocupare periferică, tocmai fiindcă simțea
că între noi a intervenit ceva care nu permitea lămurire, o situație falsă. Privea, puțin
teatral, apropiindu-se şi depăr-tîndu-se, ca să refere parcă pentru el însuşi. Pe urmă, brusc, fără
să mă privească, în clipa cînd traiectul lui îl apropia de mine. - Doamna Mănescu
stăruie de două zile ca să primesc la gazetă pe un oarecare D. Ştii ce
buget de sărăcie avem şi m-a enervat că a trebuit s-o refuz. Ştiam cine e
D. şi a fost în mine ca o schimbare de cadril în nelinişte, căci limpezit
brusc din partea lui Ladima, devenisem nervos din cauza acestui D. - Spune că e
într-o mizerie care-ți face milă, că nu are nici un rost... Acum în iarnă l-a
dat afară proprietăreasa. Să-i fac măcar un loc de corector. A trebuit să refuz şi
asta. Pe urmă tipul e absolut insignifiant. D. acesta era un fel de tînăr îmbătrînit,
care-ți dădea impresie de murdar. Ne întîlneam foarte des la doamna T. Mărturisesc că mă
irita prezența lui, pentru că era de o insistență de țînțar gonit. Îmi apărea destul
de nelămurit, ca situație în legătură cu ea, mă întrebam dacă nu cumva e vreun
frate de al ei, bănuiam cine ştie ce dramă de familie. Foarte tîrziu am aflat
că nu poate fi vorba despre asta, dar tipul nu era mai puțin ridicol cu
ochii lui tulburi de slugă jignită, aducîndu-i flori şi venind noaptea la ea. Evident că
era destul să mă gîndesc serios, ca să mă liniştesc (deşi chiar simplă apropierea lui
şi tot jignea). Era peste putință ca să fie ceva fnjfe ei, oricît de mare
ar fi fost aşa de invocata perversitate femeiască... Întîi era un motiv de incompatibilitate. Femeia
aceasta nu putea suporta fizic nici o urîțenie. Asta mă făcea să nu mi-o pot
închipui niciodată vînzîndu-se, de pildă, chiar în clipele ei de greutăți materiale, vreunui bătrîn flasc,
cu carnea învinețită, roasă de eczeme. Nu putea măcar să privească asemenea lucruri, fără să
i se irite cu adevărat pielea. Pe corpul ei însuşi nu putea suporta nimic. Avea
cea mai curată piele pe care am văzut-o vreodată. Nu răbda nici o atingere murdară,
nici o rosătură, fără să nu se furnice toată ... Cred că aceste aceste continue
plimbări nervoase ale mîinilor ei în jurul gîtului, spre urechi, erau un fel de reflexe
nervoase provocate de piele. Nu fusese bolnavă niciodată, parcă nici microbii nu-i putea suporta... Îmi
spunea că o dată, la ei acasă, toți copiii se îmbolnăviseră de scarlatină fără să
se prindă de veste. Ea n-a avut nimic şi au şi renunțat s-o mai izoleze.
De o rezistență vie, total imună, ea exagera însă în sensibilitate, organic, toate ... Un
simplu guturai o deprima ca o catastrofă, un coş o împiedica să lucreze. Orice atingere
din pricina sensibilității avea rezonanțe în tot organismul ei, încît cei care, voinici, suportau furuncule,
fără să se întrerupă de la activitatea lor, ți se păreau, prin contrast de o
nepăsare de rinoceri care suportă familiar cuiburi de păsărele în piele. O dată a fost
intoxicată nu ştiu din ce cauză şi ea a suportat săptămâna de boală ca o
agonie, desființată de dezgustul vomitărilor, neadmițînd cu exasperare să fie văzută nici măcar de rudele
alarmate de suferința ei şi de acest mister, toată săptămâna. Cum era să-mi închipui că
femeia aceasta curată ca un cățel de rasă, care nu bea de două ori dinaceeaşi apă din farfurie, care într-adevăr, dacă se servea din nou dintr-o mîncare de pui,
cu sos, schimba iar farfuria, căci oasele şi sleiala o făceau să leşine parcă (în
case străine, ştiu că tocmai din pricină că nu putea cere să i schimbe farfuria
nu mai cerea niciodată din acelaşi fel), ar fi putut îndura aproape parcă mirositoare, murdară,
a organelor şi secrețiunilor lui D.? Asta depăşea tot ce-mi puteam închipoui. Astăzi încă, unul
dintre, sentimentele mele de orgoliu e că femeia acesta, care arunca apoi pieptenul pe care
i-l cerea vreo prietenă, a folosit de cîteva ori cu mine aceeaşi perie de dinți...
Am uneori amețeală, ca şi cînd aş fi trecut pe lîngă un pericol, la gîndul
că am avut curajul să fiu inconştient de natural lîngă o asemenea femeie ) căci
e probabil că mai ale la început, pînă i-am descoperit cu uimire sensibilitatea - eu
o credeam vînzătoare de magazin banală - am fost cu ea aproape inconştient). Nu numai
despre D., nu numai despre Ladima, dar despre Mărginoiu însuşi, care avea un fel de
iritație, furunculoză a pielii pe coapse - ştiam de la baia de aer cald -
eram.liniştit cînd gîndeam, căci îl compătimeam dinainte pentru imprudența de a apărea gol, lîngă o
privire atît de neliniştită şi iscoditoare, cu senzații repulsive ca ale femeii acesteia. Iar „amor"
îmbrăcată, în maşină, ca atîtea femei, sau dusă de întîmplarea unui flirt nu făcea cred