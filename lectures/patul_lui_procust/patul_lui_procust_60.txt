
altminteri, țin să vă previn că aştept din moment în moment o femeie... S-a frînt
toată, părea mult mai mică... Îşi muşca buzele, cu ochii plini de lacrimi. S-a întors
spre fereastră, s-a sprijinit cu cotul de o etajeră de cărți, cu capul rezemat în
palmă. Părul scurt şi fluturat, din cauză că îşi scosese pălăria repede, era tot înapoi,
lăsînd descoperită fruntea şi urechea. Ochii priveau pe jumătate închişi, îndurerați; distanța dintre pleoape şi
sprîncenele chinuitor înălțate se mărise mult. Buzele erau trist întredeschise, puțin de tot, nu se
vedeau dinții. Linia maxilarului de jos se vedea accentuată nervos. în gulerul de batist al
bluzei, gîtul îi palpita în gropița de la claviculă. S-a întors ca sub o povară,
şi-a luat rar, ca un somnambul, mănuşile, şi-a pus peste tailleur blana de vulpe în
jurul gîtului şi a plecat. Aşa au luat sfîrşit trei luni de trăită nerealitate. În
mai, a avut o legătură de două săptămîni, pe care a rupt-o brusc, pare-se, după
ce acumulase destul dezgust... Am fost fericit cînd s-a împrietenit cu Eleonora Demetriade... Sufăr mai
puțin cînd văd că se interesează de o femeie... Cînd a plecat la Movilă în
august, căci la Berlin nu avea să plece decît în septembrie, m-am dus, bineînțeles, după
ea... ca să ajung la conflictul cu Ladima, din grădina „Popovici". Cînd nu pot să-mi
închipui în amănunte, în cadrul ei, viața pe care o duce... mi se aprinde ceva
în minte, ia foc totul în mine... Ar putea fi altfel? De doi ani viața
mea e un şir de contraziceri stupide, de hotărîri mari şi gesturi curajoase, alternate cu
acțiuni gratuite şi greşeli mici, infame, de o inconştientă care mă îngheață pe mine însumi
şi anulează totul. Emilia îmi flutură mîna în dreptul ochilor, ca şi cînd ar vrea
să mă trezească. - La ce te gîndeşti atîta? - Nu ştiu, e atît de
bine la tine aci. Afară trebuie să fie oribil, pînă s-o mai răcori puțin. -
A fost azi o zăpuşeală! Mă mir că nu plouă. Plictisită, mai ales că suportă
greu căldura, s-a sculat şi s-a aşezat pe marginea patului, cu trunchiul puțin cam strîmb.
Picioarele cu coapsele mari, lățite de marginea drotului, îi atîrnă de la genunchi în jos...
Pernița mică a muntelui lui Venus îi acoperă cutotul, cînd stă aşa, floarea de mătase. Pîntecul, deşi ferm, mai face încă o cută
ceva mai sus, paralelă cu pernița... Sînii par şi mai mult două gutui pline de
sevă. Fesa din stînga îi e mai turtită decît cea din dreapta, aşa cum stă
cam aplecată într-o parte... sprijinită într-o mînă. S-a gîndit parcă la ceva. S-a dat jos
şi a căutat o fotografie a lui Stoianovici. - Numai să vezi... O cercetez lung,
deşi nu mă interesează, dar ca să nu îmi trădez interesul exclusiv pentru scrisori. Pe
urmă: - Hai să mai citim: Valeria dragă, Îmi pare rău, dar nu pot să
te ascult... Nu mai rămîn nici un ceas la gazetă... Am primit două scrisori, de
la cine ştii, dare de prisos. N-am alt răspuns. E pentru a treia oară cînd
sunt pus în situația asta. Crede-mă, şi mie mi-e greu să renunț la o leafă,
care, aşa cum e, îmi e atît de necesară. Mi-e greu să renunț la celelalte
avantaje - pe care le enumeri - ale gazetei, dar mi-arfi silă de mine dacă
aş continua. Nu, Valeria, este peste putință... îmi pare rău de camarazii mei... şi mie
mi-era agreabil să lucrez cu ei. Toată viața mi-e plină de urîciune. Cînd alții au
vilă şi casă şi onoruri, pentru că au renunțat la mîndria de a fi ei
înşişi, mie nu mi-a rămas decît dreptul de a scrie şi mai ales de a
scrie ce gîndesc. Dacă nu scrii ceea ce gîndeşti, de ce să mai scrii? Sunt
alte mijloace de făcut bani, mai practice, mai rodnice decît acela de mercenar al condeiului...
La urnia urmelor, pentru ceea ce mi se propune e prea puțin leafa de gazetar...
Domnii aceştia nu mă cunosc. Dacă e vorba să accept asemenea îndeletniciri, atunci vreau să
fiu şi eu ministru ca ei, vreau moşie şi castel în Transilvania. într-o cameră mobilată
nu se poate locui bine decît cu o biată conştiință limpede. G.D.L. Emilia îşi turteşte
cu regret buzele una de alta, clatină din cap şi se lungeşte iar, plictisită, lîngă
mine. - Ce nerozie a mai fost şi asta! S-a supărat, ca proasta, pe gazetă
şi şi-a dat demisia. Ce-am stăruit pe lîngă el... Valeria s-a ținut de capul lui
o după-amiază întreagă. „Nu şi nu, că el pleacă." Abia trecusem revelionul. Din pricina unui
articol în care Ladima denunța vehement un cartel industrial, Gheorghidiu, care se vedea în scurtă
vreme din nou pe banca ministerială, şi de altfel în înțelegere cu tata, au hotărît
să se creeze la gazetă o „direcție politică" pe care au încredințat-o redactorului-şef, devotat lor.
Toate articolele cu caracter politic trebuiau deci revăzute de Mateevici. În realitate nu era prea
limpede rostul acestei direcții, şi mai ales nu era limpede ce rol mai avea în
redacție Ladima. După o zi de încercare, cînd a văzut ce încurcate sunt atribuțiile respective,
el şi-a dat demisia... Cele două scrisori i le- a scris tata, rugîndu-l să nu
se grăbească, să fie înțelegător şi să ia situația aşa cum e. L-am rugat şi
eu să rămînă... Mi-a spus cu un gest dezolat: „Domnule Vasilescu, îți spun cinstit, chiar
dacă aş vrea să rămîn, n-aş putea... Nu sunt în stare să scriu două rînduri
care să nu vie dintr-o convingere adîncă. Stau înaintea paginii albe cîte o jumătate de
oră şi nu găsesc nimic, idiotizat. Ce vrei să scriu, dacă nu scriu ce gîndesc?...
Nu sunt Mafalda să ştiu ce ar dori alții." Emilia clatină din cap cu părere
de rău. - Necazul cel mare a fost altul... Peste două săptămîni era premiera mea...
Tocmai atunci nu mai era el critic. Eu ştiam ce are să fie... Toți duşmanii
lui au tăbărît pe mine...Nu mai spun de alea din teatru, care atîta aşteptau. Nu-i vorbă, ştiu eu cine
mi-a făcut-o. Mă uit la ea, cum stă culcată pe o coastă, întoarsă spre mine.
Sînul de jos e sprijinit de brațul de sub el, cel de sus întinde puțin
pielea la baza lui, ca un fruct greu şi se sprijină pe tovarăşul lui de
jos. Şoldul îmbelşugat stă arcuit mult şi genunchiul plin dedesubt e adus în față. Din
pricină că îi e cald a dezbrăcat iar chimonoul. Nu ştiu dacă „i-a făcut-o cineva",
nu ştiu dacă „duşmanii lui au tăbărît pe ea". Ceea ce ştiu e că într-o
piesă modernă, omenească şi simplă, într-o atmosferă de intimitate, ea s-a apucat să urle ca
o disperată. Ceea ce ar fi mers într-o melodramă sau într-o dramă bulevardieră era aci
penibil. Emilia era cu totul alături de rol, din care nu pricepuse nimic, şi nemaiştiind
ce să facă, deoarece nici regizorul nu ştiuse ce să-i arate, a încercat să plaseze
eternul şi teribilul ei cuplet din Modelul, deşi pe alte cuvinte, procedeu justificat doar de
faptul că şi aci era vorba de o femeie părăsită. Cum aşa făceau pe vremuri,
mi se spune, tenorii de operetă, care rugau pe şeful de orchestră să intercaleze undeva
un cuplet cu care, cine ştie cînd şi unde, avuseseră ei succes. Nenorocirea a fost
că s-a rîs în sală, tocmai cînd Emilia se credea mai dramatică. Şi n-a fost
o colegă de vină... Am asistat la premieră şi pot să spun că rîsul „era
în atmosferă". A fost destul un mic accident... De la galerie, cînd ea a terminat,
patetică, înclinînd capul pe umăr, o frază pe care o credea zguduitoare: „Să te gîndeşti
din cînd în cînd la mine", un student, probabil, a confirmat apăsat şi grav: „Bine!"
şi sala a izbucnit în hohote. De altfel, întregul spectacol a fost foarte „înjurat" de
presă. Emy dragă, Ce vrei? Ce sunt eu de vină... De ce îmi trimiți teancul
de cronici?... Pe mine nu mă înjură toți cei pe care i-a muştruluit pagina literară?
Uite Avîntul vorbeşte de un poet ridicol şi agramat: îmi citează o strofă... Am refuzat
revuiştilor o cronică făcută de ei înşişi, acum Gîndacul, uite, scrie despre mine, citeşte tăietura
asta, ca să vezi cît de spirituali sunt. ,Autorul cunoscutului volum de versuri Spanac (celebrul
Ladima, îl ştiți) a intrat ieri să se tundă, într-o frizerie din centru. A fost
o adevărată panică în personal şi mai ales printre muşterii. Atunci patronul, care-l ştia după