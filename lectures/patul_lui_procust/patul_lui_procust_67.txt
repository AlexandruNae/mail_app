
bani la mine... - Nu face nimic. Veți trimite suma de 50 000 de lei,
în cazul acesta, după-masă sau mîine. „Bună negustorită", mi-am spus. - Aveți vreo preferință?- !? - Spuneți-mi cel puțin ocupația? îmi îngăduiți să întreb, nu? - Sunt secretar
de legație în Ministerul de Externe. în prag i-am repetat: - În seara de 22
aprilie dorm la mine acasă. Nu? Cum aş putea să-ți descriu bucuria pe care am
simțit-o intrînd în noua mea locuință... Era şi ceva din plăcerea cu care pui întîia
oară un rînd de haine, dar era de vină şi frumusețea locuinței. După-amiaza era cu
soare proaspăt de april, cald, cu razele foarte lungi, parcă umede şi, nu ştiu cum
să-ți spun, mai grele decît de obicei, cînd am trecut pe acolo. Dar servitoarea, angajată
de harnica mea furnizoare, nu m-a lăsat să intru, „că aşa a spus domnişoara". Este
caraghios, însă de-abia aşteptam să văd cum e, aşa cum îți dai seama că e
caraghios să aştepți să vezi dacă ți-au reuşit nişte fotografii, dar tot aştepți cu nerăbdare.
Trebuia să mă duc la club, la o partidă de bridge şi nu m-am dus.
Azi mă gîndesc de ce puțin depind întîmplările esențiale din viața noastră. Am pornit-o cu
„rabla" spre Şosea... Aş fi vrut să fac o plimbare de o oră pînă la
Ploieşti, lunecînd uşor, numai ca să simt pe ochi, în jurul gîtului, pe mîini, prospețimea
care adia a primăverii. Dar de la aerodrom gropile îți tăiau orice poftă de viteză
şi de îngîndurare la volan. M-am întors pe la 8 jumătate... Se înserase... Vestiarul nu
era gata, n-avea nici măcar cuier şi am trîntit pălăria pe parchet, aşa copilăreşte, ca
să fac tot ritualul... Din vestiar o uşă, în față, da în birou, iar alta,
mascată, în stînga, da într-un hol mic... Mi-a deschis ea însăşi cînd am sunat şi,
emoționat, am intrat în birou... Dădea o impresie de întunecare geometrică intimă. îl tapetase cu
un fel de sac fumuriu. în loc de birou propriu-zis, o masă foarte lungă, fără
sertare, ca o blană groasă, de stejar lăcuit afumat... în spate, trona un fel de
casă de bani, de stejar lăcuit, cu o uşă groasă, nu cu sertare... Peretele opus
era ocupat de un divan-colțar, lung şi îngust, deasupra cu raft de cărți, în lături
cu etajere subțiri, tot pentru cărți sau vase de flori. Un alt cufăraş lăcuit pentru
licheururi, o masă din trei blăni, două întretăiate şi acoperite cu alta pătrată în mijloc.
Fotolii mici, cubice. Pe jos un covor de o singură culoare, cafe-nie-verzuie, ca şi stofa
divanului, ca şi draperiile. - Aci ai să-ți primeşti prietenii. Aci, nu în dormitor, şi
surîdea... Un birou mare, fără sertare, că nu eşti profesor. Dosarele diplomatice, te întorci şi
le pui în dulapul acesta masiv. Prietenii dumitale vor vrea să stea comod... de aceea
divanul lung... N-am pus jilțuri adînci, ci jumătăți numai, în jurul acestei mese de licheururi,
şi arătîndu-mi dulăpiorul: acolo păstrezi sticlele de băuturi. Raftul acesta, jos, e mai puțin pentru
cărți, mai mult pentru bibelouri. Cubul acesta e lampa de birou... Lîngă divan sunt alte
două mai mici cu abajur de hîrtie pergamentată. Ceea ce mă încînta era simplitatea geometrică,
fumuriul acela lăcuit pe care luneca privirea... impresia de confort şi strict necesar, în cel
mai real lux. Trecînd uşa subțire: - Cu holul ăsta mic era mai greu, că
are prea multe uşi... Noroc că trei din ele sunt mai spre capătul acesta. Am
pus şi aci un divan larg de tot de forma locului şi taburete, cuburile astea,
cu aceeaşi pînză ripsată, căci am impresia că nu vei primi vizite solemne şi oficiale,
ci vor fi prieteni care vor să stea tolăniți. Cînd îți vine în birou cineva
cu care ai de vorbit mai important, ei pot trece aci. Mescioara asta joasă e
pentru lampă, ceaşca de ceai, cafea, dar poate sluji şi ca etajeră de cărfi şi
bibelouri. Dar ştii că îți trebuiesc tablouri? O mescioara pătrată, uite, dacă ei fumează, sau
beau cafele. Am pus dormitorul acolo, ca să fie mai ferit. Intri şi de aci
din hol, dar mai are dacă vrei o ieşire,sau o intrare, căci prin baie comunică foarte comod cu sufrageria, iar de acolo, cu
scara de serviciu. A întregit surîzînd: Dar e păcat că şi ieşirea din fund e
tot prin gangul de la intrare. Holul era albastru ca sineala. Dormitorul, dominat de fumuriu
lăcuit şi de auriu, căci şi tapetul era cu pătrate de culoarea paiului degradat, avea
un pat-divan mare foarte jos, sprijinit pe picioare mici, ca un scaun, scurte şi drepte.
Pe el o mare cuvertură de catifea păroasă, aurie, jos un puf, cît o roată,
de rips albastru. Un dulap care abia îmi venea pînă la piept, dar gros, cu
uşi laterale, era între căpătîiul patului şi peretele din fund. - Să-ți încapă hainele bărbăteşti,
lateral. La noi, cu rochiile înguste e mai uşor. Deşi pare bloc cu patul, se
detaşează însă ca să se poată curăța uşor. Deasupra e suprafața lăcuită, cît o masă
de mare, poți pune lampa, cărți, bibelouri, orice vrei. Opus dulapului era o oglindă mare
dreptunghiulară, cu o monogramă de metal negru în stînga, aşezată deasupra unei lăzi de arțar
lăcuit, lungă şi joasă. - Mobila asta nedefinită e un fel de cuier dacă vrei,
de atîrnat seara hainele, căci nu mai sunt scaune cu spătar pentru haine, ori de
pus obiectele pe el. Mai erau două fotolii joase, largi, cu spate de divan şi
cu răzămătoare laterale de nuc lăcuit, arcuite pînă în podea, comode, cu duble perne de
mătase înflorată, albastre de tot. În colțul liber dinspre fereastră, îmi cumpărase, cu o amuzantă
competință, aparate de gimnastică de cameră, vîsle şi minge de box. Am trecut apoi în
sufragerie prin baie, pe care o lăsase montată cum a fost, adăugase numai o etajeră
de sticlă şi nichel, în fața unei oglinzi mari de cristal. Sufrageria, cu tapete ca
nisipul, avea un dulap scăzut şi lung cît peretele, iar în fața lui o masă
lungă... - Dacă ai prieteni, ori o aşezi în mijloc, ori o transformi în galantar
cu gustări... Cînd mănînci singur acasă, ai masa asta pătrată, din mijloc. Ți-am pus scaune
înalte țărăneşti, ca formă, dar modernizate. Uşa astălaltă dă în hol, adică e aproape lipită
cu uşa biroului, deci cînd le deschizi pe amîndouă, musafirii dumitale pot avea biroul, holul
şi sufrageria la dispoziție, lăsîndu-ți odaia de dormit în pace. De aceea i-am pus şi
o perdea groasă de stofă... Ştii, uneori e bine să nu ştie camera din stînga
ce face camera din dreapta. Mai lipsesc, fireşte, multe lucruri... Tablouri... bibelouri... Poate un aparat
de radio, patefon, telefonul, pentru ca locurile să devină confortabile pentru dumneata. Treceam amețit dintr-o
cameră într-alta... Azi, mobila cubistă s-a generalizat şi nu mai face impresie, dar acum patru
ani nu erau în Bucureşti decît extrem de puține locuințe mobilate astfel. Abia dacă începuseră
unele bănci. Mie îmi place nespus de mult şi cred că e îndreptățită această preferință
a mea... La o masă oficioasă, cînd eram la legația de la Paris, numaidecît după
război, se discuta despre epoca noastră... Pe drept cuvînt, un invitat francez spunea că e
o epocă mare, căci are în ea războiul mondial cu întîmplările şi forțele manifestate în
el. Un scriitor tînăr, de la secția de propagandă a Ministerului de Externe francez, susținea
însă, dimpotrivă, că e o epocă de imitație şi crasă vulgaritate. „O epocă fără stil
- spunea el atunci, în 1919 - o epocă fără spirit de invenție în artă.
Nu vezi, casele noastre mari practică stilul vechiturilor ? Resturi: Louis XIV, Louis XV, Louis
XVI, Empire etc, cumpărate scump la licitație, ceea ce e o ruşine. Obiectele uzuale n-au
nici o formă, sunt degenerate din modelele vechi, casele imită tot arhitectura Renaşterii, a barocului,
a rococoului." „în schimb - a întregit cineva ironic - avem revoluția în artă: cubismul",
şi toți au început să rîdă. Mi se pare însă, dacă mi-e permis şi mie,
un profan, să am păreri în această privință, că dacă acest cubism e poatecaraghios cînd desenează capete din triunghiuri diferit colorate sau alte năzbîtii, nu se poate însă
tăgădui că în arta decorativă (căci e singura artă care se schimbă de la epocă