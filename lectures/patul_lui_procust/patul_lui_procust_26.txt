
de indiscret şi inelegant să-fi auzi numele strigat într-un restaurant. Triumfînd în mod comic, izmenită,
s-a instalat în ghereta ca un tron de nuia, şi-a vestit pe ceilalți: - A
văzut-o pe damă dansînd... şi şi-a pierdut globulele roşii din obraz. Au început să facă
toți glume de prost gust, care îmi erau penibile, dar nu erau nici atît de
precise sau triviale ca să justifice o izbucnire de sportiv, prea violentă. Simțeam însă acum
că dacă nu mă stăpînesc cu totul, provoc un scandal, care mă îngrozea înainte, căci
nu sunt în stare de un simplu duel de spirite şi înțepături ca Ghenovicescu, de
pildă. Puseseră mese în toate părțile grădinii, adică pînă în fundul ei, spre căsuțele cu
pridvor, printre duzi şi lilieci... Unele din ele nu le puteam vedea şi m-am sculat,
dînd o raită să văd dacă nu cumva doamna T. este la vreo masă după
colț, în spatele orchestrei. Totul era răsturnat şi voia bună din maşină era acum ca
o intoxicare a sufletului. Abia cînd m-am întors am văzut-o. Era la o masă aproape
vecină cu noi, tot în marginea dinspre fațada de chălet a hotelului. Era, în afară
de doamna bătrînă, cu care lua masa de obicei, împreună cu trei domni pe care
îi cunoşteam, de altfel. Unul, un deputat oltean, cu o mutră rotundă de amorez de
mahala, blond, cu o mustăcioară mică tunsă şi cu ochi puțin cam copilăroşi, altul, un
economist şi dansator monden, cam în vîrstă, cu cioc mic şi mustață arcuită, mătăsoasă, de
dandy demodat, iar cel de al treilea, un avocat voluminos şi amabil din Bucureşti, care
poate era soțul doamnei bătrîne. Stătea cu spatele la noi şi nu avea scaunul cel
mai bun, împotriva obiceiului deci, căci politețea bărbaților la masă nu se arată față de
doamna în vîrstă, ci față de cea frumoasă, care, dacă ar pleca, reuniunea n-ar mai
avea rost pentru ei... E de mirat că femeile în vîrstă acceptă această capitulare... sau,
cine ştie, le e teamă că, altfel, nu ar mai fi scoase în lume. Dacă
doamna T. era cu spatele la noi, aşa încît era cu profilul spre grădină şi
nu putea să privească în toate părțile şi, mai ales, ceea ce voiau frumoasele, să
fie privite din toate părțile, însemna că ori refuzase cu delicatețe locul, ori vrusese anume
să stea cu spatele la noi... M-am întors la masă şi mi-am turnat din sticla
de whisky cît să fac două pahare... Lipsea sifonul şi asta m-a înfuriat arzător. Simțeam
că dacă nu fac gestul de a turna sifon, orice alt gest aş face, m-aş
trăda... - Dragă, e ridicol să fii atît de enervat din pricina unei femei pe
care nu o cunoşti măcar... şi despre care recunoşti că te plictiseşte cu insistențele ei.
Tînăra actriță, care se gătise cu multă grijă - şi asta mi-a făcut o mare
plăcere - îmbrăcase o rochie de mătase albă înflorată verde-pal, cu mînecuțe, care-i măsurau rotunjimea
fragedă a brațului ceva mai jos de umăr. S-a interesat atentă, dar pudrîndu- se, despre
ce e vorba. Mouthy a lămurit-o, lăsînd palul din gură, încovoiată însă asupra mesei... -
„Suferă" din pricină că l-a trădat Platonica. L.C. m-a întrebat uimită: - Poți fi atît
de vanitos încît să suferi fiindcă o femeie care te adoră şi se ține după
dumneata ca o umbră îşi permite să danseze şi să stea la masă cu altul?...
Şi sincer, profund uimită: Sunt îngrozitori bărbații. Mouthy era dezgustată, însă şi din alte motive.
- Mîine îți fac cunoştință cu ea... Să se termine o dată comedia asta. Am
protestat aproape speriat: - Nu... nu... Nici nu mă gîndesc... Mă plictiseşte cu insistențele ei...
înțelegi?L.C., frămîntîndu-şi buzele puțin, mă priveşte ironic şi drăguț ca un băiețaş, dar făcînd numai
pentru atîta gropițe în obrajii înalți: - Înțeleg deocamdată că te plictiseşte că... nu mai
insistă... Mărginoiu, lungan cu fața rasă, brăzdată de cute ca un actor, venise de la
o altă masă, aducînd paharul, ca să-şi toarne din sticla de whisky. De obicei, băieții
îşi stabileau un soi de domiciliu teoretic la masa noastră şi pe urmă colindau mesele
burgheze, familiale, venind numai să-şi umple paharul, dar unii veneau pentru asta chiar cînd erau
ei înşişi cu familia, ştiind că pe masa noastră e totdeauna o sticlă de whisky,
sau cruşoane. Asculta, şi în timp ce-şi turna, lung, negricios, îngîmfat: - Mă duc s-o
invit la dans. După război, pînă anul acesta, „moda" permitea să inviți la dans o
femeie fără s-o cunoşti, chiar atunci cînd era cu bărbatul ei, pe care, nici pe
el, nu-1 cunoşteai. Mouthy, mirată şi sincer binevoitoare, cu gura cît un bănuț: - Ştii
că a mai refuzat pe alții în alte seri? Să nu te întorci cu steagul
, plecat... - Se păstrează pentru vițelul de aur... a întrerupt acru Ghenovicescu, care nu
uita spaima şi enervarea de pe drum. Am devenit mai palid, dar nu pentru că
insulta lui m-ar fi atins... Ăsta era genul lui şi nimeni nu-l lua în serios.
Uneori era în insultele lui chiar un ton de admirație, ca în împrejurările dintre prieteni.
„Vițelul de aur" era fireşte aluzie la bogăția mea şi, dacă vrei, şi la pretinsa
mea frumusețe; în realitate mi-a fulgerat prin minte o bănuială, răspîndită apoi în sînge ca
un lichid de injecție. Am închis ochii, căci mi s-au crispat mîinile. Mărginoiu se aplecase
ceremonios în fața doamnei T., încît Mouthy a încremenit, sorbind din pahar, aşa cu coatele
pe masă, acum, şi cu pumnii grăsuți, sprijinind căpşorul cu fața încadrată de breton pînă
la sprîncene, şi buclele negre care-i cădeau în jos, arcuite peste urechi, acoperindu-le. - Tîmpit
mai e... Vrea să-1 turtească mai în plin refuzul. Putea să încerce mai discret... Dar
doamna T. a răspuns surîzînd cu toată figura, puțin grăbită şi absentă, încît toți am
rămas mirați... E o femeie frumoasă, deşi poate fără stilul modei, dar cînd e serioasă
are trăsăturile cam tari puțin, încît uneori pare urîtă... Cînd surîde însă - vag îndurerat
totdeauna - trece parcă la o altă extremitate şi devine de o feminitate fără pereche.
Ochii albaştri, aproape violeți, cînd e veselă, de culoarea prunei brumate alteori, şi apropiați puțin,
strălucesc dintr-o dată, împreună cu albul dinților de sus, căci gura îi e mult mai
mare. Toată fața i se colorează brusc, încît pînă şi părul puțin cam uscat şi
des, ca de negresă, devine dintr-o dată parcă mătăsos şi viu. Are un surîs care
se vede departe în mulțime şi individualizează. Cînd dansa cu deputatul blond şi cu mustăcioară,
făceau o pereche puțin cam provincială... Mărginoiu e însă un dansator desăvîrşit, înalt, se apleacă
uşor deasupra femeii, parcă s-o protejeze în timpul dansului. Doamna T. nu avea aerul acela
afectat, şi nu era îmbrăcată şi nici pieptănată ca femeile mondene - părul lins, cîrlionți
mici răsuciți ascuțit pe obraz în dreptul urechii, ca dansatoarele spaniole, aşa cum cerea moda,
sau „bubikopf" ca Mouthy, sau băiețeşte ca L.C. Nu avea aerul acela nervos că e
strînsă prea de aproape şi vrea să se depărteze dînd umerii înapoi, creînd o linie
oblică de la umăr la strîmtura taliei, atunci cînd dansa cu deputatul. Mărginoiu, ținînd însă
brațul stîng îndoit de la cot, şi de acolo perfect paralel cu pămîntul, împins şi
puțin în față catulpanul alb cu care îşi făcuse un fel de turban în loc de pălărie. îi
îndulcea mult fața, i-o împlinea, feminizîndu-i-o. Toată lumea îi căuta cu privirea. Orchestra cînta un
tango argentinian, la modă, de o pasiune molatecă, de tenorino vag sentimental, al cărui farmec
era tocmai în această destindere voită, care dădea legănării muzicale ceva din gratia aeriană a
mişcărilor de pisică şi un mister, cam ieftin, de lampă scăzută. Gîlgojanu, altul din bandă,
care urmărea perechea împreună cu toți cei de la masa noastră, şi-a aprins țigara şi
a privit-o lung ca un cunoscător. - Eşti un dobitoc dacă eviți să cunoşti o
femeie ca asta... şi observînd că-mi caut o țigară nervos, s-a grăbit să-mi dea tabachera
din dreptul lui. Mouthy şi-a țuguiat buzele, privind spre ea, şi pe urmă s-a întors
concludent şi disprețuitor: - Are un surîs absent şi binevoitor, de regină care vrea să
se facă populară... Şi-a turnat whisky şi mi-a turnat şi mie din nou... Am dansat