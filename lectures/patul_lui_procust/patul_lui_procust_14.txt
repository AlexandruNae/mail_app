
bine, dar iată numai el, că e băiat subțire, îşi dă seama de asta". Desigur,
o gîndeşte. Toate femeile cred totdeauna chiar cel mai absurd şi mai gratuit dintre gesturile
de admirație, dacă vine serios, de la cineva care nu e din cercul lor obicinuit.
Vai, dacă eu însumi, atunci cînd nu văd intenția de glumă, sunt înclinat să cred
tot binele care se spune despre mine. E ca un omagiu, o recunoaştere necunoscutului. Nimic
nu garantează valorile curente, deci noi toți, chiar atunci cînd gustul şi educația noastră ne
spun altfel, ne putem permite să credem complimentul care ni se face serios (ceea ce
desigur nu exclude minciuna totuşi) ca hotărîrea unei improvizate Casații, pe care profităm de ocazie
ca s-o admitem infailibilă. Cu toate că e măgulită că-i admir rochia, Valeria nu uită
însă că n-am fost în stare să-i ascult tirada începută despre stelele care trăiesc cu
directorul... în aerul închis al sufrageriei se mai adaogă şi golul unei tăceri. Aş vrea
să spun ceva, dar gîndurile s-au depărtat de mine că trebuie să le trag înapoi
ca pe nişte balonaşe captive, cărora, dîndu- le liberă sfoară, s-au ridicat şi s-au lipit
de tavan. Sunt aici, lipite de tavan, politeța şi gîndurile mele, dar ca să le
pun în frază trebuie să le scurtez sfoara şi să le mînuiesc cu interes. Şi
n-am nici un mobil să fac asta. E acum o tăcere nemişcată, de care Valeria
profită ca să aducă întreaga atmosferă la punctul inițial, la ceea ce mă adusese aci,
ca revenirea la dezbaterile unei comisii după o frivolă digresie... Prin urmare se scoală ridicînd
tot trunchiul în brasieră şi centură, lat, întărit ca un sac plin:- Mă duc la bucătărie să-mi văd de dulceață... că am luat nişte caise, o
frumusețe... Tot ce am găsit mai bun în piață... Nu mă costă nimic să întreb:
- Dar vă pricepeți să faceți dulceață? Naivitatea întrebării mele amuză sincer pe Valeria. -
Vai de mine... dulceață? Păi asta, pe care ați luat-o, nu-i făcută de mine?... Şi,
ducîndu-se la bufet, scoase foaia de hîrtie îndoită de sub micile uşi care, amîndouă, se
desfac brusc ca nişte aripi de lemn, lăsînd să se vadă înăuntru, aliniate ca la
cofetărie, o serie de borcane, roşii, galbene, roze, toate etichetate. Să-ți fac eu dulceață... Ia
uite ici... şi Valeria le prezintă ca un căpitan al dulcețurilor, pe fiecare muşchetar în
parte, după ce mai întîi le citeşte etichetele. Desigur că ea le cunoaşte şi pe
dinafară, dar mai mult ca să-mi arate mie că e vorba de ceva sistematic şi
destul de prețios. Uite aici dulceață de cireşi amare... şi iar citeşte, asta-i de vişini...
borcanele astea sunt de caise crude. - Dar astea care le faceți acum? Valeria e
şi mai amuzată de naivitatea mea, iar Emilia intervine doctoral: - Or fi de caise
coapte... Astea-s de caise crude... E foarte pricepută Valeria la gospodărie... şi fără să ia
notă de aprecierea mea elogioasă: A, să fi văzut la Bîrlad ce cămară, ce casă
aveam. Acum sunt sincer surprins, şi cum Emilia a trecut alăturea, unde ştiu că e
camera de dormit: - Sunteți din Bîrlad? Valeria îmi explică aşezat şi cu oarecare dichis
în frază: - De la Bîrlad chiar nu... De pe lîngă Tecuci... dar bărbatul meu
era la prefectură la Bîrlad. Sunt bucuros, căci de la Bîrlad e prietenul meu, scriitorul.
- Atunci îl cunoaşteți pe G...? - Cum să nu?... Cum să nu? Doar eram
prieteni, buni vecini... Şi cu conu Nicolăiță, şi cu coana Verona... A, parcă-l aud pe
conu Nicolăiță: „Duducă Valeria, mă rog matali, să ne trimiți şi nouă din cozonacii matali...
că madam G..., aşa-i zicea el nevesti-si, madam G... niciodată nu mi-i rumeneşte aşa." Că
aşa cum îi potriveam eu din făină şi aluat, cum presarăm stafidele grase şi aurii...
nu orice stafide... Pe urmă, cozonacii, trebuie să ştii... Şi uitînd că se întorsese la
punctul inițial al vizitei, răpită, de timp şi de amintiri, duduca Valeria, tot în picioare,
a devenit foarte mobilă. - A, o dată la Sfîntul Grigore... ziua lui bărbatu-meu... Ce-a
fost la noi... Dascăli, ofițeri... judecătorul... că toată lumea venea bucuroasă... că ni se dusese
vestea. Mă rog matale... să mănînci ghiveci făcut de mine... că îl făceam scăzut în
oală de pămînt. Numai aşa merge ghiveciul. Şi trebuie să pui de toate. Unele fac
ghiveciul numai cu piept de vacă, dar nu iese bun. Nu-nu-nu. Trebuie să adăogi şi
o jumătate de carne de berbec, vreun kilogram de momite, daa!... altfel iese fără grăsime...
Nu mai spun că nu trebuie să lipsească nici un fel de legumă şi zarzavat!...
fireşte... Şi dacă crezi matale că ajunge! Aş... Trebuie să ştii să-l potriveşti din foc...
Dacă-l pui pe un foc prea iute, s-a isprăvit, iese fiertură... Trebuie un foc domol,
ca să pătrundă bine, şi laşi patru- cinci ceasuri ca să scadă de tot, că
ghiveciul care are zeamă nu mai e ghiveci. Competența cu care Valeria vorbeşte de arta
culinară nu e de disprețuit, şi dacă nu izbuteşte să mă convingă de personalitatea ei
(mai e şi divanul acesta deşelat), bănuiesc aci în ecuație o necunoscută pe care nu
o găsesc şi las totul nerezolvat, cum facem desigur de atîtea ori în viață.Cînd Emilia s-a întors, Valeria care (numai mi se păruse mie) nu uitase să plece,
nu iese totuşi pînă nu mă invită din prag să vin la ea la masă
odată. Am rămas singur cu Emilia şi simt că, în trei capete, în casa asta,
e, neprecisă, cam aceeaşi preocupare. Afară trebuie să fie mereu tare cald, căci soarele e
încă foarte sus, trotuarele sunt încinse de dogoare, iar zidurile fierte încă în aer toropitor...
Ar trebui să deschidă puțin ferestrele, căci mobila şi aerul au ceva de apă încropită...
Dar Emilia se gîndeşte la altceva... E un fel de impresie evidentă că toată conversația
de pînă acum a fost doar un epifenomen, iar acum venim la obiect. Gravă, actrița
mai încercă un capăt de convorbire. Acum înțeleg cît de lipsită de resurse e... Nimic
n-ar fi mai uşor decît o introducere... O glumă, o amenințare şăgalnică, un surîs ar
fi ca un fir, după care luîndu-ne, am ajunge pînă la pat. Nimic nu mi-ar
fi mai uşor decît să fac eu această tranziție, dar nu vreau... ca un examinator
rău, care nu vrea să ajute pe candidatul încurcat... Emilia nu ştie să glumească sau,
ceea ce e şi mai deplorabil, trebuie să aibă gluma atît de vulgară, încît, intimidată
de aşa-zisa mea situație mondenă, nici nu îndrăzneşte să fie ea însăşi... De surîs Emilia
nu surîde, căci e prea gravă. Frumusețea ei caligrafică e, hotărît, injectată să rămînă tare.
Într-un anumit sens, e dezarmată, căci nu are nici una din acele arme ale feminității
menite să mascheze intenții materiale şi să coloreze situații delicate. Sau, nu, desigur că le
are, însă brutalitatea cu care eu îi îngreuiez situația, cruzimea cu care m-am agățat în
gînd de masca ei gravă şi de sentimentul ei de adineaori mă fac să rămîn
amorf, silind-o pe ea să fie ea, adevărata ea, aceea care se dă fără nici
o justificare sufletească... din mobile cu totul străine iubirii. Mai încearcă vreo două întrebări care
nu duc la nimic. - L-ai mai văzut pe Vasiliu? Mă joc cu cărțile de
joc (şi ea ar putea porni de aci), răspunzînd calm: -Nu. - Nici eu... şi
acum mă fixează. Nu numai capul, ci toată e alcătuită din rotunjimi ca o pisică
mare, plină şi bălană, dar fără gratia pisicii, căci e prea gravă. Umerii îi sunt
şi ei frumos arcuiți în jos. Poartă o rochie cafenie, decoltată la gît în formă
de elipsă, mare, croială chimono. însă pe spinarea umerilor şi a brațelor lipseşte din mîneci
o fîşie longitudinală, iar marginile sunt prinse numai prin cîteva şuvițe transversale. Aşa că rotunjimi
şi piele albă, umăr şi braț încadrate lung sunt oferite ca mostre din trupul ei
îmbelşugat. Hai s-o ajut. - Cînd începeți repetițiile? Ar putea răspunde cu o frază răsturnată
şi provocatoare, cum răstorni o femeie cu poalele în sus, dar Emilia e normală ca
un scris de dictando. - La 15... Mai tace puțin... eu mai privesc capacul de
la sobă, „covorul" de pe divan... S-a sculat de pe scaun, a rînjit puțin, căci,
vrînd să zîmbească, pielea scurtă de deasupra buzei nu i-a permis, nu mai găseşte nimic,