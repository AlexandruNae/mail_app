
întreb ce fel de cap şi simțire ar putea avea un omcare o iubeşte... cum ar putea fi construit... dacă atunci cînd scrie pe o carte
poştală, stă la masă, palid, dacă zîmbeşte, ce sens are la el „bună ziua", sau
„la revedere"? Gîndirea îmi relaxează trăsăturile, şi femeia mă crede mai abordabil. Începe să-mi sărute
adîncitura molatecă dintre umăr şi muşchii pieptului. Întreb cu o nuanță de uimire, căci îmi
e peste putință să cred că Emilia poate fi iubită, convins, de altfel, că are
să-mi dea, chiar ea, un răspuns abil, ocolit. - Logodnicul tău te iubeşte? - Te
cred... îmi scrie mereu de acolo... Şi e de o gelozie teribilă. Cînd ies cu
el pe stradă, se uită bănuitor la toată lumea... e mereu pornit pe ceartă. Ascult
cu interes de poveste americană, şi Emilia e foarte sigură că mă interesează în ipoteza
de femeie iubită... Se încălzeşte puțin, descoperă că mă impresionează mai mult succesele ei de
femeie cu alții decît săruturile de bumbac pe umeri. - Şi te iubeşte cu adevărat?
- Parcă e singurul... Pe mine m-a iubit foarte mulți. Spune asta fără nici o
emfază. Şi cred că e sinceră, din cauza greşelii de gramatică... Observă cineva că evreii
au accent numai cînd se înfurie... Emilia, ' care de obicei vorbeşte corect, greşeşte, se
vede, cînd e mai cu plenitudine ea însăşi. - Şi cum te-au iubit? Nu înțelege
şi mă priveşte mirată, fără să încrunte sprîncenele desenate, cu ochii mari, verzi... Dar e
bucuroasă că mă interesează ceva. - Aşa cum se iubeşte, cum să mă iubească?... încearcă
acum, cînd vede că a găsit ceva care să mă intereseze, să mă sărute din
nou... Sunt mai răbdător, căci vreau să ştiu cu adevărat cum poate fi iubită Emilia...
Îi mîngîi culcuşul frămîntat ca o gutuie, de carne, pe care-l face genunchiul mare al
piciorului ei stîng îndoit sub ea. Are ca o lucire bucuroasă de explorator... A găsit
ce poate trezi în mine dorința. Căci e ceva care depăşeşte bunăvoința mea. Oricît de
mult aş fi ațîțat şi tulburat cînd viu pe drum, a doua oară, parcă trezit,
dezmeticit, simt că n-aş putea-o avea. Fără îndoială că ea speră însă că un fel
de gelozie bărbătească m-ar putea face s-o doresc din nou... Cu destul dispreț, de altfel,
căci socot că Emilia nu prețuieşte pe nimeni, însă, cînd are nevoie, se pretează la
ce e necesar, îmi spune că logodnicul ei „nici n-a atins-o", fără să- şi dea
seama că expresia asta circulă înzestrată cu anume sens, căci ea îi dă înțelesul nefigurat:
că o adoră ca pe o icoană. Asta mă uimeşte şi mai mult... - I-am
spus într-o seară cînd mă conducea acasă... de la cinematograf, lămurit: „Mai întîi pe la
biserică... O sărutare, două, acolo, treacă meargă..." Parcă aş descoperi o lume nouă... Această delimitare...
această măsurare în pasiune... mă uimeşte... Cum o acceptă el? Ce crede? O socoate pe
Emilia fată?... Mi-e cu neputință să cred... Toată sensibilitatea mea se cabrează. Pînă la capăt
o asemenea presupunere mi se pare de necrezut... Trebuie s-o întreb... - Ascultă, Emilia, el
crede, şi aici şovăi în glas puțin, că eşti fată? - Treaba lui... Puțin îmi
pasă... I-a lăsat Valeria să înțeleagă că directorul teatrului m-a necinstit... Dacă-i place... Dacă nu...
Ea păstrează gravă, academică, un desăvîrşit echilibru şi nu-l ține, inutil, la curent cu întîmplările
ei sentimentale. - Nu e bine să spui tot bărbaților... Treaba lor dacă află... Eu
tăgăduiesc totdeauna... Nu mă costă nimic... Dacă se supără, pleacă... şi cu o metodică filozofie:
Ce vrei să le fac?...Încep să am un fel de sensibilizare a propriei mele puteri... Femeia aceasta care minte
pe toți bărbații... e sinceră cu mine, vreau să zic indiscretă, palavrageşte numai din cauză
că nepăsarea mea a scos-o din făgaşul ei... Altfel, disprețul ei pentru ceilalți oameni trebuie
să fie nemărginit, căci e aşa de convenabil voinică şi grea, că pare nutrită cu
dispreț pentru lume... Pe mescioara-toaletă din fața oglinzii mari (tot gălbuie, garnitură cu patul), alături
de periuța de rimei, de pensă, de maşina de ras, de cutioara cu roş de
obraz, o sticlă de „Origan Coty", şi apa de colonia, toate aliniate, e şi purgativul
„Grain de Vals" ținut acolo, căci Emilia nu concepe că poate fi ceva de disprețuit
la ea... De altfel, e convinsă că numai „intrigile" o împiedică să fie cea mai
mare artistă a Romîniei. E adevărat că instinctul ei nu se înşală... E în mine
un început de dorință, o vagă sensibilizare. Din cauza căldurii suntem năduşiți amîndoi... Cînd a
vrut să mă îmbrățişeze, grea şi udă, s-a frecat de piciorul meu, de am crezut
că-mi juleşte pielea... Asta m-a potolit iară... căci senzațiile nu erau de acelaşi fel. Dar
acum ştie care e coarda sensibilă. - E unul care m-a iubit îngrozitor, săracul... Am
zîmbit mirat şi ea a crezut că zîmbesc numai neîncrezător... Pe urmă s-a ridicat în
genunchii plini şi cărnoşi cînd erau îndoiți şi care, împreună cu pîntecele plat, elastic, cu
încă un pîntec turtit de grăsime tînără, suprapus în mijlocul celuilalt, de parcă ar avea
un mic început de sarcină, erau tot ce-mi plăcea la Emilia. Stînd pe brînci, fără
să se dea jos din pat, s-a întins cît mai mult şi a tras sertarul
de sus al toaletei, arătîndu-şi şoldurile pline şi sănătoase, pe care nu le mai ajungea
cămă-şuta moale, care spînzura de ele, la întîmplare. Cutia pe care a scos-o era plină
de scrisori şi amintiri de tot soiul... tăieturi din ziare şi alte mărunțişuri. - Valeria
are grijă să le strîngă toate... Spune că trebuie păstrate... Emilia are insensibilitatea leneşă, puțin
lălîie, pe cînd Valeria e foarte pedantă şi atentă la anumite, dar numai la anumite
detalii. Cronicile, mi-am aruncat ochii peste ele, erau din diferite ziare. Unele cu litere şi
hîrtia cunoscută a marilor cotidiane... altele cu hîrtie mai scorțoasă şi litere mai mari... foile
mici, probabil necunoscute... În cele mari, totdeauna numele Emiliei era subliniat cu roşu, într-o listă
de alte nume, din interpretarea pomenită îrt treacăt... În celelalte, care păreau în întregime dedicate
Emiliei, se vorbea de o mare artistă care în Legea iertărei ¹ a zguduit sala
şi a emoționat-o, impresionînd-o profund. „E una din nădejdile teatrului romînesc prin vocea ei clară
şi puternică, prin gesturile ei elegante..." Îmi amintesc că am fost şi eu la teatru
o dată, cînd Emilia dubla un rol într-o piesă originală, căci interpreta se îmbolnăvise... Ea
voia să dea „celor de la Național" pesemne „o lecție de ce înseamnă teatru adevărat"...
Articula fiecare silabă, făcînd-o să vibreze ca un bob de fier într-o nucă de tablă...
Ținea umerii drept... şi nu ridica brațul decît pînă la înălțimea lor... Se mişca foarte
încet şi majestos... Rolul era însă al unei sărmane croitorese, care, părăsită de iubitul ei,
cu un copil, căuta sfioasă de lucru... Din tot rolul Emiliei nu se mai pricepea
astfel nici un cuvînt, şi aproape nimic din tot actul acela... căci nimeni nu înțelegea
de ce doamna solicitată nu dădea afară pe scară o solicitatoare atît de bățoasă şi
arțăgoasă... şi cu o durere atît de cruntă. ¹ Melodramă de M.LandrayMai era un program de la spectacolele Emma Gramatica şi, în regulă, diploma de absolvire
a Conservatorului, împreună cu certificatul claselor primare... o pipă... într-un loc erau cărți de vizită,
trimise probabil cu flori... După ce m-a lăsat cîtva timp să admir cutia... Emilia a
scos ea singură un pachet de scrisori, cam gros, legat în cruce cu o panglică
roză... Deasupra avea pusă sistematic o fotografie ca un indiciu despre conținut, cum se pune
la pachetele de pesmeți pe deasupra imprimatul reclamă... - Sunt tot de la logodnicul tău?
(Şi de-abia mă rețineam să nu pun logodnicul între ghilimele.) - Dar nu e logodnicul
meu... Am privit mai cu luare-aminte şi am înghețat, căci deşi semăna în mod surprinzător
cu logodnicul ei, chipul din fotografie îmi părea acum cunoscut... Dar cum nu-mi venea a
crede, întrebai cu jumătate de glas: - Cine e? Şi-a aşezat puțin o perină sub
ea... Întoarsă spre mine, cu mijlocul sucit, accentua o dungă de carne plină, oblică peste