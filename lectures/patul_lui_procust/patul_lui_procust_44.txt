
îi răsăreau din mînecile-manşoane şi parcă sta dinadins cu coatele sprijinite aşa ca să-i sublinieze
frumusețea mobilă a mîinilor înmănuşate. Picioarele de la genunchii goi şi rotunzi în jos (rochiile
erau mereu scurte), în ciorapii de culoarea nisipului, desăvîrşit întinşi, erau lipite unul de altul,
iar din pricină că fotoliul în care sta era cam jos, lungite oblic. în toată
figura îi apăreau ochii acum de un safir mai fumuriu, nu albaştri intens ca altădată,
şi dinții albi, descoperiți, de cîte ori rîdea cu fața în sus, cu gîtul sprinten
către cei care o înconjurau în picioare... Cînd începuse să fie lume tot mai multă,
a apărut şi Ladima într-un palton prea larg, cafeniu, cu fular de lînă în pătrățele
galbene şi roşii... Cum l-a văzut, doamna T. i-a ieşit înainte bucuroasă şi aproape fără
să se scuze față de ceilalți i-a luat brațul tîrîndu-1 într- un colț, cu toate
că el se lăsa dus cu oarecare rigiditate orgolioasă... Am înghețat... şi, cu inima stoarsă
parcă de un pumn nevăzut, urmăream nedumerit şi cu o teamă ca de diagnostic figura
ei foarte animată... Ochii îi deveniseră de un albastru mat, oțeliu, îşi ținea cu mîna
înmă-nuşată, ca o agrafă minunată, mantoul descheiat de nasturi şi îi vorbea viu, cu o
intensitate nervoasă... Mă întrebam uluit dacă nu e ceva între ei, dacă el n-a jucat
un soi de teatru tăcut şi intens, ascunzîndu-mi abil şi fără gesturi totul, îmi ziceam,
de pe altă parte, că e firească înflorirea aceasta de veselie cînd îşi vede un
prieten care a intervenit pentru ea cu atîta bravură şi loialitate, dar mă întrebam şi
dacă nu cumva gestul lui n-o fi impresionat-o atît de mult, încît să înceapă să-l
iubească. Cu asemenea femeie, pe care tot ce e frumos ca gest şi cinste o
stupefiază, o tulbură, eşti totdeauna neliniştit. Totdeauna „acuza" primirea, înregistra ca un seismograf fiorul oricărui
gest frumos şi eram frămîntat, căci simțeam că nu se poate ca ea să nu
fi fixat bravura lui. Eram pe vremuri melancolizat (parcă acum nu?) de orice actor care
juca subtil, de un domn care spunea lucruri frumoase într-un cerc din care făcea parte
şi ea, de un tip prea bine care era dezinteresat amabil cu ea. Mai ales
de cei care erau bine, deşi nu-i făceau deloc curte, mi-era teamă. Să nu stimuleze
în ea orgoliul de a-i impresiona. Urmăream acum mimica ei, fără să înțeleg nimic, cu
impresia nedefinită şi totuşi sîcîitoare că acolo se decide ceva care mă priveşte, ca o
linie care se interferează cu linia destinului meu... Nu era întîia oară cînd o priveam
şi-i interpretam mimica, atunci cînd vorbea departe de mine. Ca şi acum, de multe ori
mă întrebam exasperat ce poate să spuie altcuiva decît mie. Aş fi vrut să fiu
aproape să ascult, dar tot ce era bărbătesc în mine se cabra... Pe de altă
parte, ştiam că orice banalitate capătă din pricina vocii ei timbrate inflexiuni nuanțate, ca un
tremur de înserare, un înțeles sexual care mă dezola. Cîteodată, cînd elrăspundea ceva care o contrazicea vădit, trăsăturile fetei ei se relaxau, gura i se arcuia
în jos, obrajii i se destindeau dezamăgiți. Se vedea că e nemulțumită, enervată. îşi privea
mîna liberă strîngîndu-i gînditoare degetele înmănuşate în podul palmei, pe rînd, ca o mînă arătătoare
într-un afiş. Eram exclus din convorbirea asta, ca dintr-un imperiu pierdut, care se crea din
nou fără mine. Atunci am simțit în mod stupid, ca şi cînd gîndurile mele bărbăteşti
n-ar fi fost luate în serios, de un spirit zeflemist străin, nevăzut, că trebuie să
aflu cu orice preț, chiar al unei umilințe, ce vorbesc cei doi... M-am hotărît să
mă apropii cu sentimentul de risc incalificabil cu care un trădător se duce la o
legație străină. Nu faptul de a o spiona mă demoraliza, pentru că de mult, printr-un
soi de pact ruşinos cu conştiința mea, hotărîsem că trebuie să-i citesc scrisorile uitate, că
trebuie să iau informații despre ea, ba de vreo două ori o urmărisem şi pe
stradă chiar. Ceea ce sporea mizeria mea era că spionajul de acum era riscat şi
ridicol, de o îndrăzneală de sugestionat, care nu mai poate raționa. Mă strecuram prin asistentă,
care acum era foarte numeroasă, calculînd să ajung în spatele lor, îmi alesesem chiar tabloul
pe care să mă prefac că îl admir absorbit, cînd am fost reținut de o
mînă solidă. - Ce faci, diplomatule? Era scriitorul cunoscut, voinic şi binevoitor, care mă privea
cordial şi protector... - Ei, cochetezi cu arta? Şi întorcîndu-se către un domn care îl
întovărăşea: Domnul Fred Vasilescu, diplomat, sportiv, dansator etc, în flagrant delict de frecventă artistică... Ce
femeie te aduce pe aci, spune drept? Mă întreba, convins că e cu neputință ca
un tip ca mine să priceapă ceva din artă, sau, în sfîrşit, să aibă alte
legături cu arta decît acelea de braconier al amorului. E adevărat că deşi venisem dintr-un
oarecare snobism, eram totuşi acolo pentru o manifestație de artă şi numai incidental acum arta
şi tot restul lumii erau trecute într-o zonă de interese limitate, cum era expresia la
modă, şi într-adevăr numai o femeie polariza toate gîndurile mele. Chiar de femeia aceasta el
mă depărta, tîrîndu-mă cu seninătate spre un panou maritim, cu jumătăți de corăbii, cu faruri
întrerupte, de parcă totul ar fi fost pictat pe sticlă, şi spart fiind, n-a mai
ştiut nimeni să potrivească bucățile la loc, punîndu-le apoi la întîmplare. - Ei, pricepi ceva?
M-a întrebat provocator, cu un zîmbet voinic şi batjocoritor, de parcă ar fi asistat la
cine ştie ce experiență caraghioasă. Eu eram acum însă toropit şi indiferent la batjocuri ca
un anesteziat cu stovaină, dar cu mintea mai limpede, mai intensă, cu mult mai activă
decît de obicei... Doamna T. ruga cu o stăruință nervoasă şi excesivă pe Ladima, pîndind
în privirea lui, cu zîmbete luminoase întrerupte, să vadă dacă ajunge pînă la el, dacă
atinge în rezistența lui pedala care să răspundă afirmativ. El părea foarte încurcat, iar ea,
pornită, avea aerul că depinde de răspunsul lui. Mi-era cu neputință să surprind măcar vreun
fragment din conturul inteligibil al unei fraze, ca să pot reconstitui convorbirea lor, dar cum
îl ştiam pe el foarte inteligent şi pe ea atît de emotivă, simțeam că acolo
e o devenire în care eu eram de prisos. Scriitorul insista mereu, fără să observe
cît sunt de nervos, pînă cînd, surprin-zîndu-mi direcția privirii, m-a înterpelat mirat. - N-oi fi
pus gînd rău urîtei aceleia care stă de vorbă cu Ladima? Şefule, te ştiam om
de gust. Parcă m-ar fi stropit cineva cu o cană de apă ca să mă
deştepte dintr-o reverie stupefiantă. Am ridicat din umeri ca insultat de această presupunere, dar în
mine s-a instalat un semn de întrebare, ca gravat cu un stilet acid.Să fie într-adevăr urîtă?... E posibil deci ca un scriitor, om presupus de gust, s-o
găsească urîtă? E adevărat că acum, parcă scăpat de hipnoză, nici mie nu mi se
părea frumoasă. Fața ei, care de obicei era absentă şi gînditoare, înregistrînd interior şi lin
cele mai mici nuanțe ale clipei, de îi puteai urmări succesiunea gîndurilor doar pe crisparea
uşoară a buzelor, pe obraji, pe ochii albăstriți ca trecerea umbrei unui nor pe apă,
era acum foarte vie, prea expresivă, cu un fel de mimică nuanțată, ochii înşişi nu
mai aveau vioriul-albastru al clipitei de gîndire, ci erau pozitivi strălucitori, dar ca de oțel,
buzele se răsfrîngeau, de o mobilitate excesivă, pîndind răspunsul lui Ladima. Nu era întîia oară
cînd față de mine se spunea că e urîtă... Mai ales cînd era necăjită, legată
de nemulțumiri practice, pierdea foarte mult... Ochii îşi schimbau culoarea şi se adînceau în orbite.
Corneea i se injecta cu fire roşii şi parcă devenea de sticlă, toată se vestejea
subit. Atunci îşi neglija şi ținuta. Frumusețea ei era foarte sensibilă la viața interioară, şi
cred că niciodată n-a fost mai frumoasă ca la vreo cîteva luni după începutul iubirii
noastre, cînd părea exasperată de iubire. Şi atunci avea ochii intenşi, dar de o limpezime
care făcea cu albul corneei (nu era chiar alb, avea ceva din catifeaua nedefinit verzuie