
pe domnişoara Răchitaru, „care a fost în rol", toate celelalte critici mai mărunte vorbeau, aşa,
călduros despre spectacol şi rînd pe rînd arătau că mai ales în scenele de beție,
Maslova a domnişoarei Răchitaru a cutremurat sala... „Are un temperament copleşitor, scria unul dintre critici,
şi Teatrul National a făcut o greşeală de neiertat concediind-o." Mai erau cîteva reviste, mici
probabil, pe hîrtie velină, care cereau ca neapărat să se încredințeze un teatru permanent lui
Doriadi. - Eu eram bucuroasă că asta îmi slujea ca să cer să fiu reangajată
la Național, mai ales că nu mai puteam conta pe Arghiropol... care, după ce stătuse
trei săptămîni în casăla noi, rupsese logodna... Şi încruntînd, prea puțin, centrul de întîlnire deasupra nasului, a atîtor
linii caligrafice: Iar intrigi şi anonime... că ştii cum e acolo!... A aflat şi de
falimentul băncii... - Ce faliment? întreb uimit. Emilia se învinețeşte, se agită toată. - Să
nu mai vorbim. Pungaşii de la „Banca Gompos"... Mi-au mîncat un milion... Că tocmai vream
să iau o casă în parcul Principesa Măria... Că mereu ziceam să ne mutăm... Acum!...
şi îşi freacă vertical palmele desfăcute, cum ar toca banii cu două talgere de fanfară,
în semn de „adio". Altă scrisoare, acum cu un scris mai nervos, mai grăbit şi
mult mai oblic, fără titlu. E peste puterile mele... Trebuie să-ți scriu... Trebuie să-ți vorbesc...
Pînă mîine seară trebuie să se întîmple ceva, pentru că mi se rup zăvoarele minții...
De trei luni îndur o suferință care întrece puterea de rezistență a nervilor mei, depăşeşte
tot ce e capacitate de îndurare si răbdare... Orice, Emy... dar vreau să fiu iar
lîngă tine... Să te aştept jucînd tabinet cu Valeria... Mă cuprinde nebunia, mi separe dintr-altă
lume posibilitatea pe care o aveam de a-ți auzi paşii pe scară - oricît de
tîrziu - de a te vedea intrînd pe uşă, scoțînd pălăria cu mîna stîngă şi
aşezînd- o peste mănuşi. Să privesc, sprijinit în coate pe fața de masă cu pătrate
albe şi roşii, obrazul tău rotund şi rumen, cu ochii mari verzi. Să ne certăm...
să spui ce vrei... Sunt cel mai nenorocit dintre oameni, Emy, cînd sunt departe de
tine. Prezența ta, alături de mine pe stradă, de cealaltă parte a mesei, în sufragerie,
în aceeaşi încăpere, fie şi într-o sală de spectacol, mi-e mai necesară ca unui morfinoman
doza lui zilnică. Cel puțin înainte te puteam aştepta... Sufeream atîta... Azi pînă şi aşteptarea
aceea, acum cînd de trei luni nu mai am dreptul acesta, mi se pare un
paradis pierdut. Re-dă-mi-l... Pe lumea aceasta e tot ce mi s-a dăruit într-o viață de
umilință, mizerie şi suferință. George Ladima Nu pot să întreb, decît după o lungă tăcere,
în care mă apasă un soi de deznădejde, cu toate că surîd. - Ce i-ai
răspuns? - M-am sfătuit cu Valeria şi ea a fost de părere să-1 chemăm... Mai
ales că acum mă certasem cu Arghiropol şi eram liberă de tot. Am întrebat-o pe
Valeria dacă să mai spun vreo minciună ca rîndul trecut, să mă dezvinovățesc... Ea a
spus să tac din gură... Că e mai bine pentru mine ca el să ştie
adevărul. I-am scris o scrisoare că îl aştept a doua zi seara, cu mare plăcere...
Şi uite ce nebuneşte mi-a răspuns. Era într-adevăr o scrisoare de înnebunit. Pe patru pagini
nu era scris decît cuvîntul „mîine", în coloană, pe fiecare pagină şi de cîte 10
- 15 ori. Mîine Mîine Mîine Mîine Mîine MîineŞi aşa toate fețele. La urmă doar atît: „Va mai fi mîine?" - După aceea,
ne-am văzut cam în fiecare seară... Avea bilete la cinematograf şi teatru luate de la
ziare şi am ieşit împreună. De cîteva ori am stat amîndoi acasă de vorbă şi
se ducea Valeria la teatru. - Ascultă, ai fost din nou a lui? - Nu...
că nici n-a fost vorba de asta... Stăteam numai aşa de vorbă, că altminteri era
idealist. Mă uit la ea, e tot senină, mare şi goală. Draga mea, Toamna tîrzie
e de aur, părul tău bălai e de aur, ochii tăi au licăriri de aur...
Săptămîna asta e aurul vieții mele... Sunt un nerod... Un nebun, că trei luni am
suferit atît... Trimit două locuri din vreme pentru Valeria s-o invite pe prietena ei. Cibănoiu
îmi spunea azi-dimineață că ar merge şi el bucuros cu Valeria la cinematograf. Noi, care
am văzut şi Carnea diabolică si Lord Satan, vom rămîne acasă... George Să rămîi cu
Emilia, fără s-o ai ! Mă întreb ce poate fi intimitatea cu femeia aceasta, mai
ales cînd nu e dezbrăcată ? - Ce vorbeați, seara ? - Pînă noaptea tîrziu...
Despre teatru... despre actori, ştia o mulțime de lucruri. Uneori jucam şi noi tabinet... Ii
plăcea, aşa, să stea aci. Emy scumpă, Ceea ce-ți spuneam aseară epe cale să se
împlinească. Azi m-a chemat prietenul de care-ți vorbeam şi m-a prezentat unui deputat, n-ai de
unde să-l cunoşti, Nae Gheorghidiu... A rămas să ne întîlnim diseară din nou acasă la
el... Prin urmare, nu pot veni... N-am vorbit încă despre condiții... Ştiu că va fi
un buget foarte scăzut şi lefuri foarte mici. Sper să iau cronica dramatică... Gîndeşte-te puțin
la mine diseară. George Ladima - Cînd am primit scrisoarea am rămas trăsnită... Nici azi,
jur, nu mai înțeleg cum de el nu a văzut că Gheorghidiu este, ştii ?
arendaşul pe care l-a văzut la noi. Urmează apoi o seamă de bilețele scurte... fie
că Ladima nu mai avea timp să scrie, căci acum scria aproape singur jumătate din
gazetă, şi încă articolele cele mai de seamă, fie că nu mai avea nevoie să
scrie, căci pe Emilia o vedea în vremea aceasta, probabil, cînd vrea. Era o activitate
înfrigurată, politică, războinică... Poate o fi fost şi o diversiune sufletească- Nu sunt decît mici
bilete: Treci cu Valeria diseară pe la mine pe la redacție... Mă luați şi mergem
să mîncăm la „Mircea". Sat altul, pe hîrtie cu antetul Veacului: Nu te pot aştepta...
Vino direct la teatru... Eu iau un ceai la redacție... Vezi se, nu pierzi actul
I, căci e o scenă foarte importantă... Observă că locul gazetei s-a schimbat, căci, din
cauză că am apărut tîrziu, ni-l dăduse la fund si l-am trimis înapoi. G.Rămîn din nou îndelung pe gînduri... Toată vremea aceasta de vreo cîțiva ani încoace e
a vieții mele, şi trebuie să precizez că orice dată, chiar străină, trece prin existența
mea ca un amestec de vis şi realitate... Ceasul care a bătut orele regulate pînă
am împlinit 28 de ani e de atunci puțin strîmb. Trăiesc o viață în care
nimic din ceea ce se întîmplă nu mai e cu semnificație simplă... Totul trebuie să
corespundă, ca în vis, la altă situație, faptele capătă înțelesuri noi, unele printr-altele. Cuvintele nu
mai sunt semne pentru ce e dincolo de ele. Mai înainte viața mea avea zilele
săptămînii: luni, marți, miercuri etc, care corespundeau cu zilele cifrate în calendar... cînd era ora
12, era ora 12... Dacă era cald, mi-era cald. Dacă aveam guturai, strănutam... Aveam un
program, sau o lipsă de program, care se suprapuneau exact faptelor... Cînd cunoşteam un domn,
era un domn, cînd cunoşteam „alt domn", era „alt domn", cînd mă culcam cu o
femeie însemna că am avut-o, cînd un cunoscut spunea că-i plac țigările Lucky Strike însemna
că-i plăceau Lucky Strike. Dar de cîțiva ani, printr-o acumulare de împrejurări deosebite, care ele
însele or fi avînd vreun tîlc, semnele nu mai corespund conținutului lor stabilit, faptele au
alte cauze de cum le ştiu eu, dacă o femeie, care e zodia mea, rîde,
nu mai înseamnă că e veselă; cînd un domn e grav, corect şi important, nu
înseamnă că nu depinde în toată soarta lui de un cuvînt al meu, cînd fug
de un surîs, poate însemna că îl doresc, iar un domn cu mustăți războinice, pe
care-l prelungeam într-un raion universitar, aflu azi că ducea pantofii Emiliei la cizmar... Ştiu că
asemenea devenire e normală pentru nenumărați alți oameni, dar ceea ce nu e normal e
transformarea mea, automobilistul şi ataşatul de legație Fred Vasilescu. Iar acum cînd eu nu mai
sunt cum am fost, ochii mei, prin care văd lumea, sunt, mai mult ca oricînd,
cum n-au fost niciodată, numai ai mei, şi înapoia lor sunt eu, numai eu... Nu
pot să fiu înapoia altor ochi... Noțiunea de normal eu nu o am decît comparînd