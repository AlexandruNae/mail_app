
la epocă, pentru că Shakespeare şi Racine rămîn permanent valabili), adică în arhitectură şi mobilier,
cubismul a creat „stilul epocii", cum se va zice probabil mai tîrziu, dîndu-ne semnul deosebitor
de alte timpuri, şi deci chiar titlul de noblețe pe care îl cerea tînărul scriitor
încă din 1919. Dacă o fi aşa, dacă n-o fi aşa, eu tot eram plin
de bucurie. - Domnişoară, trebuie să bem neapărat un pahar de vin pentru inaugurarea locuinței
mele. Şi pe urmă, zăpăcit: Dar mai întîi s-o plătesc. A zîmbit. - Da, dacă
vrei si asta,... nota... este pe birou... Păstreaz-o astă-seară, verific-o... Mîine e Sf. Gheorghe. Treci
vineri pe la magazin. - Da, vineri... Te rog mult însă, domnişoară, să bei cu
mine un pahar de vin. A aprobat, cu un surîs nedecis, cu o ridicare nedumerită
a brațelor. Scriam un bilet ca să trimit servitoarea la club, să-mi aducă un menu
şi cîteva sticle de şampanie. Citea peste umăr şi m-a întrerupt. - Dar bine, ăsta
e un banchet întreg... - Un simplu dineu, menu-ul clubului. A privit surîzînd, răsfățat. -
Ştii ce? E obişnuită şampania pentru inaugurări... Eu însă prefer un vin franțuzesc, cu condiția
să nu fie „Bordeaux"... Eventual un „Her-mitage" roşu, sau un „Château-neuf-du-Pape", Nu? Am privit-o, mirat
de preferințele atît de precise şi oarecum savante. Mi-a cerut apoi lista şi a tăiat
tot ce cerusem, scriind: şuncă slabă sau pui rece, brînză albă sau şvaițer cel mult...
- Un Rocquefort?... - E dezgustător... O priveam mirat, căci femeile preferă mîncărurile şi mirosurile
complicate. A scris singură abia descifrabil. - O cutie de compot de caise... „Ştirbey", căci
prăjiturile nu merg cu „Bourgogne", şi a subliniat marca. Toate acestea se mai pot lua
de la băcănia de sub „Athe'nee Palace", inclusiv vinul. Acum venea, fireşte, bucuria de a
mînca în garsoniera mea, despre care în oraş se vorbea cu anticipație, căci anunțasem că
mă mut de acasă. Nu avusesem pînă atunci decît o cameră mobilată, bună cînd întîrziam
prea mult în oraş. Parcă eram un copil care se juca de-a menajul... Şi uite
nici azi nu-mi dau bine seama, dar cred că dacă mi-a plăcut s-o rețin la
masă, a fost, nu ca femeie, cît ca parte integrantă a acestui moment nou pentru
mine... Era aşa de potrivită acestui interior aranjat de ea, încît mi se părea că
dacă o să plece, are să plece sufletul casei. Mă gîndeam, mai tîrziu, îndurerat, dacă
nu cumva, mobilînd atîtea case, ea nu va mai fi făcut cumva parte integrantă şi
pentru alți beneficiari... Ştim vreodată? Culmea era însă altceva... De. obicei nu era nici o
femeie care să nu-mi dea senzația că pierd timpul cu ea; în sensul că mi
se părea că puteam să fiu, cînd eram cu ea, mai bine cu alta mai
interesantă, într-alt loc, la Şosea, acasă la ea, sau aiurea... Mă plictiseam în mod stupid,
rîvnind mereu, fără sens, ca să zic aşa, la vrabia de pe gard... Mai ales
după posesiune, era ca un fel de grabă plictisită, fără jenă, să plec numaidecît de
acasă... Acum, dimpotrivă, nu vedeam ce ar fi putut să fie într-altă parte maiinteresant decît ceea ce aveam; mi se părea că la ora asta aci trebuie să
fiu, că nicăieri nu ar putea fi mai bine... dar mi-am explicat atunci că e
din pricina locuinței. Gustarea a fost delicioasă, de-ți venea să aduni şi firimiturile de pe
masă... Are dreptate... Mîncărurile acestea simple sunt mult mai bune. - Nu-i aşa? mi-a spus
ea... Dau o impresie de curat şi sănătos... Nu de putred şi amestecat. - Nu
vă plac... preferințele complicate?... Şedea cu amîndouă coatele pe masă, cu brațele tinere şi rotunde,
îmbrăcate în albul atît de delicat al bluzei, cu mîinile subțiri şi lungi, crescute parcă
din manşetele moi de batist şi mereu plimbate în jurul obrajilor, sporindu-le feminitatea. Pe degetul
arătător drept, avea un inel cu piatra neagră de onix, banal, dar care o prindea,
sporindu-i albeața. - Nu, domnişoară, serios, spune-mi ce preferi? - Îmi place lumina... apoi pămîntul...
cartea... rochia... fructele... zăpada... tot ce e neprefăcut... net. Şi-şi ducea mereu mîna gracilă şi
nervoasă ca să-şi aranjeze cînd buclele, care nu-i cădeau de altfel, cînd rochia care nu
i se părea niciodată decentă. Mai tîrziu m-am mirat mai puțin, cînd am văzut ce
îngrozitor de complicate sunt însă aceste gusturi simple, deşi, de altfel, tocmai pentru acestea şi
pentru alte, neaşteptat de simple, o botezasem ciobănită, căci avea oroarea oricărui pretins rafinament şi
dezgustul oricărei perversiuni (ceea ce nu excludea, dimpotrivă, epuizarea pînă la demență). Vinul îi încălzise
obrajii. - Luăm cafeaua în birou? - Nu, în micul hol... Am rugat-o mai tîrziu
să rămîie la mine. A zîmbit, privindu-mă cu ochii albaştri, puțin galvanizați, cum sta aşa
trîntită pe perine în colț, cu mijlocul puțin frînt, cu un picior întins şi cel
deasupra îndoit de la genunchi, apărînd mulat prin rochie, parcă era la ea acasă -
şi gîndul acesta mă amuza. Surîdea, mereu, cu ochii vioi strălucitori, în albul uneori verzui
şi mat al corneei. - Vrei să inaugurezi casa?... - Nu... dar tot eşti aici.
Eşti aşa de bine aci... Parcă e un cadru pentru dumneata. A zîmbit iar, îşi
rezemase un cot de o pernă de catifea albastră de tot, pătrată, care înfățişa astfel
brațul nervos ca pe o decorație rară. Din cînd în cînd îşi trăgea rochia taiorului
dedesubt, căci i se descoperea genunchiul îndoit. - Motivul e serios... şi lungită acum de-a
latul divanului fuma, cu amîndouă coatele înapoi, sprijinite nervos şi delicat de spătarul albastru şi
molatec, făcut parcă numai din perine scumpe de puf. Dar ştii că la mine acasă
am cu totul alt cadru? Pe urmă a stat mult pe gînduri; încurajat am revenit.
- Ai putea să pleci de aci? - Vrei să spui de lîngă dumneata? şi-i
sclipeau ochii viorii de ironie. - Nu, de pe divanul acesta... Am venit lîngă ea
şi am rugat-o - jur - frumos cum n-am rugat nici o altă femeie în
viața mea. - Rămîi aci. Gura foarte mobilă în rombul ei inefabil accentua ironia. -
Nu ai impresia că amorul acesta ia o nuanță conjugală?- Dacă pleci de aci... plec şi eu... mă duc la club... oriunde... nu ştiu.
A tras din țigară, s-a gîndit îndelung, mi-a întîlnit privirea, care ruga cu emoție, a
examinat parcă abajurul de hîrtie pergamentată, albăstrie, sprijinit pe vasul sferic siniliu care purta lampa.
Pe urmă s-a întors spre mine, s-a ridicat în picioare. - Bine, rămîn... dar cît
e ceasul ? 11 ? Mă duc pentru o jumătate de. oră şi mă întorc.
- Ce mai e şi asta? - Nu ştiu; dacă vrei. - Pe cuvîntul dumitale
că te reîntorci? Îşi pusese peste bluza-cămăşuță taiorul care-i strîngea talia, iar la gît vulpea.
- Mă reîntorc. - Dă-ți cuvîntul. S-a oprit din încheiatul mănuşilor negre care-i veneau peste
mîneci, şi-a ridicat privirea viorie, umedă, spre mine. - Nu mi-l dau, pentru că e
posibil ca jos în stradă să am chef să nu mă mai întorc, dar... cred
că... totuşi voi reveni. îngrozitoare aşteptare... nesiguranța asta... emoția că o voi vedea dezbrăcată, deşi
părea să aibă corpul mult prea slab... curiozitatea să ştiu cum e în felul ei...
cînd va fi goală prin casă... cum are sînii... Am fumat țigară după țigară. S-a
întors peste vreo patruzeci de minute. Cînd am auzit-o jos, m-am speriat ca de o
halucinație. Aducea un pachet, ca de carton, în hîrtie albă. Am crezut că e ceva
de la vreo cofetărie. - Ce mai e şi asta?... Şi-a aruncat vulpea de la
gît, a pus pe un taburet pălăria şi mănuşile negre deasupra. - Lasă-mă să-l duc
în baie... şi l-a desfăcut pe jumătate surîzînd comic, ca să-mi arate... Erau o perie
de dinți, săpun şi încă un anume obiect de toaletă. - Dă-mi încă un pahar
de vin, că prospețimea de afară m-a trezit... Am cutreierat pe stradă cu maşina, să
găsesc o farmacie deschisă, servită de vreo femeie... E stupid, dar mă jenez să cer
unui bărbat, fie el şi farmacist, asemenea cumpărături. - Ți-e frică să nu ai copii?...
- Nu asta în primul rînd, pentru că un copil mi-ar plăcea să am... Dar
dacă amețeala dintîi mă face să accept un bărbat... o clipă după aceea mi-e silă
de el... Aş muri, de nu ar fi o cameră de baie alături. Nici chiar