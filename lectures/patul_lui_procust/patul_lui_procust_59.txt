
nimic, puțină febră... Mi-a mîngîiat matern părul, m-a privit în ochi, cu zîmbetul acela care-i
încadra gura întredeschisă în acel romb inefabil, îndurerat, cu acea strălucire a ochilor viorii de
tot, care făcea să fie văzută de departe... Şi pe urmă, hotărît, şi-a lipit buzele
de ale mele. Am făcut o grimasă. - Nu... nu... Cine ştie ce am... A
început să mă strîngă în brațe... - Mi-e totuna, orice ai avea... M-am desprins, moale
de deznădejde: - Te rog, astîmpără-te... nu... nu... Şi ca să nu creadă că ar
fi altceva, că n-o iubesc, după ce m-am desprins, i-am sărutat mîinile ca pe unele
frumos aşezate dintr-o icoană. N-avea totuşi mînă mică şi cu degetele molatece de madonă, ci
lungă şi subțire. Articulațiile apăreau la orice îndoitură pe dosul mîinii, altfel delicate ca nişte
vii accente circumflexe, subliniind vîlceluşele dintre ele, bune de umezit cu vîrful limbii. Degetele albe,
prelungi, nu se terminau în unghii ascuțite, ci mai curînd late, ca nişte petale mici
lăcuite roşu, mîini fără grăsime, nervoase, de prințesă, pe care, resfirate, le ducea necontenit, cînd
ca să aranjeze o buclă, pe după ureche, imaginar căzută, cînd ca să strîngă mica
eşarfă în jurul gîtului, ca un domn care şi-ar potrivi cravata. - De ce-mi priveşti
mîinile? Surîdeam, fără să ştiu ce să spun. Am prelungit o săptămînă boala aceasta închipuită,
care mi-o dăruia pe ea în fiecare după-amiază la ora 7 jumătate precis... Mîneam seara
împreună, la mine, lîngă divanul larg, pe o mescioară joasă, şi o priveam fericit cum
îşi plimba mîinile pe olanda feței de masă, printre cupele joase de cristal albastru de
murano, pe tacîmurile de argint, căci totul căpăta viață cînd era ea acolo. Eram din
nou ca în liceu, cînd visam să fiu bolnav, numai ca să vie îngrijorată, să
mă vadă, o doamnă frumoasă, soția unui prieten al tatei... N-am mai lăsat-o să mă
sărute, spunîndu-i că doctorului îi e teamă de un tifos... Îşi apăsa gura pe a
mea cu o dorință de împărtăşanie a răului care mă cutremura. Peste o săptămînă, ridicolul
situației nu mai putea fi prelungit şi am anunțat că plec în Franța să-mi recepționez
un avion comandat. Într-adevăr, am lipsit o lună de zile... Eliberat de groaza apropierii, i-am
scris de acolo, în fiecare zi, scrisori de dragoste smintite, cu voluptatea de a urla
în fiecare rînd că o iubesc, de a mă umili în declarații de robire absolută.
M-am întors în zbor pe la începutul lui aprilie şi am început probele de antrenament
şi încărcare de benzină... Vream să bat recordul în linie dreaptă fără să mă decid
în ce direcție... Bănuiam că pînă în cele din urmă voi porni spre Capetown. Veneam
pe la ora 3 acasă foarte obosit, mîneam, fumam o țigară, şi pe urmă, îmi
luasem obiceiul să mă duc s-o văd la magazin: Era întotdeauna de la 9 -
1 acolo şi de la 3 - 7... Se ocupa foarte serios, îşi sfătuia clienții
în alegere, lăsînd fetele să se ocupe numai de mărunțişuri... Studia modelele noi în revistele
străine de artă, discuta cu maestrul pe care-l aduseseră de la Berlin despre modificări şi
materiale... Ajunsese foarte pricepută... De altfel, citea toată ziua, şi nu numai romane, ci tot
soiul de cărți: tratate de drept şimedicină, colecții de acte, sociologie, dar mai ales istorie... Pînă şi din cărțile mele, şi
nu numai din cele adunate în carieră, ci şi de aviație, a citit. Reviste de
artă şi literatură (de la ea am luat obiceiul să citesc şi eu Nouvelles litteraires
şi Candide). Dar ceea ce m-a mirat mai mult era că nu lăsa să treacă,
nici o zi, ziarele... O dată i-a spus cineva că asta e o apucătură bărbătească.
- Iartă-mă, eu nu mă duc la ceaiuri să aflu „noutăți" de la cucoanele, care
ştiu atîtea; şi nici nu mă interesează cam ce spun ele. Cînd se mira cineva
că o femeie atît de frumoasă ca ea se ocupă atît de mult de magazin,
rămînea totdeauna pe gînduri. - Munca aceasta înseamnă pentru mine independența, banii cîştigați îmi dau
dreptul să fiu eu însămi, să cumpăr cărți şi lucruri frumoase, să nu fiu jignită
de proprietar şi să fiu scutită de oferte necuviincioase. Avusese norocul ca întreprinderea să realizeze
cîştiguri foarte frumoase, încît, după doi ani, mai împrumutînd bani, izbutise să clădească în Parcul
Filipescu, înspre Calea Dorobanților, o casă mică, dar foarte modernă, cu două apartamente de închiriat,
în afară de cel mic oprit pentru ea. Nu a lipsit, în decurs de cîțiva
ani, decît de cîteva ori de la magazin, şi numai din cauza mea... dar şi
atunci ruga pe asociată să fie prezentă... Nici sîmbătă măcar, nu făcea weekend. Magazinul avea
un fel de retragere ca o strană, mare cît o cameră... acolo era o masă
groasă modernă, cu cîteva fotolii joase în jur, o etajeră cu cărți şi reviste. Citea,
desena şi aştepta să fie întrebată de fete. Mi se pare că şi dumitale ți-a
răspuns o dată: „Dar asta e viața mea... Ce vrei să fac?" - Te împaci
cu gîndul că ai să trăieşti 30 de ani aşa?... - Uneori n-aş vrea să
trăiesc deloc... Dar dacă mă gîndesc bine... nu e chiar aşa de rău... Stau acolo
între lucruri frumoase, alese, uneori gîndite, mîngîiate de mine... Dacă n-am nimic de făcut, citesc
toată ziua şi tot e un cîştig. În fiecare seară merg la cinematograf... O lună
pe an călătoresc, dar e cinstit să adaog că nu uit interesul magazinului, vreau să
văd ce mai aduce nou modernismul în mobilier. - Dar iubeşti?... Nu eşti geloasă?... Nu
eşti neliniştită?... - Nu cred în iubire. - Nu crezi dumneata în iubire? Nu te
atrage iubirea?... - Ba da, mă atrage... Poate că e singurul rost al unei vieți
mărginite, comune, cum e viata noastră. Şi-mi place... dar ştiu că nu durează... că nu
corespunde unei realități... îmi place mult să privesc o noapte cu lună... şi uneori stau
vreme îndelungată la fereastra mea, privind, dar ştiu bine că luna e altceva decît ceea
ce pare... Nu întind mîna s-o prind... E mult şi ceea ce dă, fără intenție
şi sforțare. Aproape toată luna lui aprilie am fost în fiecare după-amiază în magazin. Era
o bucurie liniştită, între mobile noi, frumoase... Retras în firida aceea (încăperea fiind prea mare,
de cînd cu criza de magazine, se construise în interior, ca să zic aşa, sau
mai bine se împărțise încăperea în două, dar unul dintre magazine, o tutungerie, nu mergea
pînă în fund, lăsînd astfel o bună porțiune celuilalt) parcă mă afundam într-un vis. Am
învățat o mulțime de lucruri în aceste trei săptămîni. Ce nu-mi explica femeia aceasta! Aş
fi ascultat orice... Ne consumam într-o iubire rarefiată, prelungită după- amieze întregi. §i totuşi simțeam,
nefericit, că nu e cu putință ca femeia asta să nu se întrebe de ce
n-o chem la mine, de ce, logic, nu transform în fapt pornirea mea. În ajunul
Sf. Gheorghe... catastrofa atît de temută luni de zile n-a mai putut fi ocolită...După-amiază mi-a trimis un buchet de liliac şi o mică valiză cu pijamaua ei, peria
de dinți, un alt obiect de toaletă mai intimă şi papucii, izmeniți ca doi porumbei...
„Astăzi este aniversarea iubirii noastre... Voi dormi la tine... E cu neputință altfel." Mi-am dat
seama cît de mult mă lăsasem tîrît de această paralizantă cedare din fiecare zi... Numai
un gest disperat putea restabili situația... I-am înapoiat totul cu două cuvinte: „Cu neputință". Probabil
că a sosit într-un automobil, căci peste o jumătate de ceas a fost la mine,
forțînd aproape uşa. - Fred, ce înseamnă asta? Cred că eram palid ca dr. Tokkeramo
din Taifun. - Nimic... Răspunsul meu. M-a certat cald... gutural. - Dar Fred... Fred, eşti
nebun... Tu mă iubeşti. Am luat, cu o voință de ghilotinat, o atitudine aproape necuviincioasă:
- Doamnă, cred că faceți o confuzie... Vă prețuiesc nesfîrşit ca inteligență... şi-mi place prezența
dumneavoastră... dar nu mă interesați ca femeie. A rămas ca paralizată... i-au dat lacrimile... Nu
putea să spuie nimic, scîncea. - Dar Fred... Fred... mă iubeşti, nu e gest al
tău să nu-mi spună că mă iubeşti. Am luat o atitudine de diplomat insultat: -
Doamnă, găsesc că e de un gust îndoielnic şi această presupunere, şi această insistență... De