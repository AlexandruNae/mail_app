
cu guler care-i vine pe măsura lui. Aci am făcut o pauză cu înțeles, căci
el purta nişte gulere largi, scrobite, care-i îmbătrîneau gîtul, dîndu-i ceva rahitic. De asta vream
să-l dezvăț mai întîi, făcîndu-l să puie gulere moi, de culoare, care ar fi fost
mai ieftine şi mai uşor de spălat. - Domnule Vasilescu... Uite pe tînărul acela care
dă bună seara cucoanei de vizavi, cela în haine cafenii... Are vesta încheiată cu un
şir de nasturi pînă la nodul cravatei, ca un abate, de nu i se vede
deloc cămaşa... Haina abia-i trece de şolduri, iar pantalonii sunt jos strînşi pe gleznă, ca
nişte pantaloni de pielea dracului, din cei care poartă pic- torii... E sau nu la
modă? Să-ți spun sincer, nu mi se pare o vanitate mai puerilă decît aceea de
„a fi la modă". Ce lecție de modestie ar trebui să li se dea acestor
domni! - Domnule Ladima, dar e o glumă... Asta numeşti modă? Dar aşa se îmbracă
pe stradă cîțiva dansatori care apar seara, la varieteuri, în frac vărgat, de „fantezie", ca
să-şi debiteze numărul şi cîțiva băieți de liceu, care, dezorientați, îi imită. Un mare croitor
la Paris mai curînd se spînzură decît să facă asemenea costum. Nici măcar la Bucureşti
nu are să accepte vreunul dintre cei doi-trei mari croitori să „taie" un asemenea costum.
Aceştia, în principiu, nici nu lucrează pentru băie-țandrii de douăzeci de ani, oricît de mult
ar plăti ei. Costumele astea de prost-gust le fac de obicei croitorii de mîna doua
de pe strada Regală, Academiei, Brezoianu, sau mai ştiu eu care... ¹ Această reputație de
prost şi incult, de care se bucura Fred Vasilescu „Lumînăraru", era una dintre cele mai
false din cîte se pot închipui. Am vorbit eu cu el foarte adesea şi m-a
surprins prin spiritul lui - domol oarecum, e drept - dar foarte aplicat. Nu mai
vorbesc de priceperea lui fn motoare, electricitate, sau cai de curse, care era cu totul
remarcabilă, fi ascultam adesea îndelung, explicîndu-mi calități, particularități... Dar şi aşa, cum fusese cîțiva ani
ataşat de legație, călătorise mult, văzuse multe, avea o lectură de tînăr diplomat francez şi
de amator de cai, englez, în acelaşi timp, făcută, în afară de cunoaşterea oarecum anecdotică
a istoriei, cerută de carieră, şi dintr-o lectură de magazin ilustrat englezesc, la curent cu
noutățile şi curiozitățile practice ale culturii, foarte interesantă... Dar cum lumea arareori admite că o
femeie frumoasă e şi inteligentă, hotăra că un monden pieptănat, lipsit de spirit (adică incapabil
de „spirite", glume, jocuri de cuvinte, căci altfel nu era lipsit în convorbire de un
umor abia perceptibil, dar pătrunzător), blond, ca un amorez de teatru englez, uneori prea tăcut,
e neapărat prost.- Ei, cum, tăgăduieşti că e o modă? L-am privit lung. - O modă bărbătească,
de cînd lordul Derby a adoptat fracul negru şi de cînd s-a fixat costumul acesta
„nemțesc", cred că mrexistă... Mici deosebiri de amănunte, fără nici o importanță... E drept că,
în genere, bărbații care au trecut drept faimoşi eleganți, care au prețuit în mod deosebit
accesoriile, le rămîn credincioşi... Sunt aşa de mici, încît nu sunt remarcate în genere decît
de cei care sunt de obicei atenți la îmbrăcăminte. Vreau să spun că mai toți
bărbații rămîn la idealul de eleganță pe care l-au avut cînd au îmbrăcat primele haine
„la modă", nu fără un dezgust de aristocrați conservatori față de inovații. Uite acest superb
exemplar, care e Tony Bulandra, a rămas la culoarea verde de dinainte de război,¹ care
azi nu se mai poartă, la manşetele scrobite, la monoclul cu şnur negru, iar cînd
vine în salon intră cu mănuşi albe, purtînd mereu tocurile înalte. Acesta era maximum de
eleganță cînd a început el să joace pe cuceritori. Uite regizorul Teatrului Național, Soare Z.
Soare, care a risipit foarte multe milioane. Nu va renunța decît simțindu-se nenorocit la cămaşa
şi gulerul scrobit, la vesta cu tiv de pichet. Cînd Păstorel Teodoreanu a terminat liceul,
se purta, provincial, la Iaşi, haină neagră, pantaloni gri şi gambetă. E îmbrăcat foarte luxos,
poartă cămaşă de mătase de patru mii de lei, dar nu a renunțat la nimic
din felul primului lui costum. Aş fi vrut să-i spun mai multe atunci, dar, deşi
ştiam ce vream, nu aveam gîndurile limpezi, nu izbuteam să mă exprim. Cînd scriu însă
acum e cu totul altceva. E foarte ciudat cît mă ajută scrisul să gîndesc. Spun
lămurit: să gîndesc. Pînă aştern o frază pe hîrtie, alta se formează, de la sine,
în minte, adîncind-o pe cea dintîi. Cînd sunt în fața cuiva, nici nu pot să
gîndesc ca lumea, întocmai ca în liceu, cînd ştiam lecția foarte bine, dar dacă mă
scotea la tablă, din cauză că eram în fața tuturor, din pricina profesorului, nu mă
puteam concentra şi deci nu puteam să gîndesc. Căci e îngrozitor să gîndeşti în fața
tuturor... cum nici încă altceva nu poate face cu martori, ca la examen. Am fost
unul dintre cei mai proşti elevi ai liceului Lazăr, şi au trebuit multe intervenții ca
să trec. Prin urmare, nici lui Ladima nu i-am spus ceea ce acum îmi apare
foarte lămurit. Găsesc, împotriva convingerilor obicinuite, că tocmai a nu urma „moda", adică a nu
fi îmbrăcat ca toată lumea, e o dovadă de vanitate puerilă... Cei care vor să
fie individuali în îmbrăcăminte, tocmai ei se fac vinovați de lipsă de modestie... Trebuie să
ai o astfel de înfățişare, ca să nu te deosebeşti niciodată din jurul tău... Cîteodată,
mă gîndesc pe mine însumi cu barbă şi mă simt, aşa din senin, umflat în
pene. E impresionant ce idee înaltă trebuie să aibă un om tînăr despre capul lui
cu barbă... Eu, de cîte ori văd unul, aşa, impozant, îl şi rad în gînd,
iar rezultatul, imaginea realizată astfel, mă amuză enorm. De aceea, cînd Ladima a vorbit de
vanitatea puerilă a modei, îmi venea să-i spun că mai curînd mi se părea puerilă
vanitatea asta a mustății lui imperiale, care atrăgea luarea-aminte, acum cînd eram cu el în
restaurant. De altfel, tocmai poeții care disprețuiesc moda sunt cei care caută să se deosebească
prea ades printr-o înfățişare prea personală, pe care unii o afişează ca pe o firmă
prea indiscretă. Multă vreme am crezut că redingota neagră, închisă la gît, cravata lată, tot
neagră, gulerul scrobit, milităresc, pe care le poartă profesorii nemți, sunt o dovadă de modestie
şi dispreț pentru cele lumeşti, de ignoranță simpatică şi naivă a „modei" actuale. Cînd am
fost însă în Germania, am înțeles, cu o uimire pe care nu poți să ți-o
închipui, că, dimpotrivă, ei sunt foarte mîndri de această adevărată ținută, pe care o cultivă
de altfel cu multă grijă, ca pe o uniformă de intelectualitate, menită să-i deosebească de
restul mulțimii de rînd... ¹ În 1927, fireşte. Căci acum, în 1933, a revenitDacă mă gîndesc şi mă gîndesc, îmi vine să cred că şi o îmbrăcăminte urîtă,
cu o cravată înnodată neîngrijit, într-o lume corect îmbrăcată, e o dovadă de suficiență... întîi,
dovedeşte că nu te sinchiseşti de părerea celor în mijlocul cărora trăieşti, iar pe de
altă parte, că nu te stinghereşte să atragi luarea-aminte şi să fii comentat. Dar atunci
nu i-am putut spune lui Ladima nimic din toate acestea, iar el a continuat convorbirea,
după ce şi-a ars romul din ceaşca de şvarț. - Atunci, dacă nu fac haine
la modă, de ce mai sunt mari croitori? De ce snobismul cutărei firme? Atunci mai
bine să-ți cumperi haine gata. - Nu... nu... Vezi, aici te înşeli... E o deosebire
hotărîtoare. N-ai decît să priveşti atent un rînd de haine gata... Au întotdeauna umerii prea
înguşti, încît cusătura nu vine ca o trăsătură caligrafică de la umăr la subsuoară, ci
căzut scurt şi nesigur, din pricină că sunt tăiate în serie... pentru orice întîmplare... De
aceea, gulerul nu cade la ceafă, pe gulerul cămăşii, frumos, ci rămîne căscat ca o
gură de ştiucă. Haina, jos, e totdeauna prea lungă - pentru că fabricanții presupun că
media cumpărătorilor au oarecum burtă... Mînecile au jos la pumn deschizătura prea mare, pentru orice
mînă... De pantaloni, ce să mai spun? în față, chiar acolo unde, orice ai spune,