
de rugină, cu un pat cu aşternutul lăsat la mijloc şi înspre margine, din pricină
că slujea şi de scaun, cu cearşaful atîrnat mai jos decît un soi de cuvertură.
Mi-a fost imposibil să refuz ceaiul pe care mi l-a dat, dar n-am putut să
mănînc nişte bomboane săpunoase, cumpărate de la o fostă cofetărie de mare lux, de la
care totuşi cei care cumpără des bomboane ştiu că nu trebuie să mai tîrguieşti. Mi-a
arătat însă lucruri care m-au făcut să retrăiesc clipe din trecut şi m-au impresionat. Caiete
de ale mele din şcoală cu marginea albă de două degete, cu scrisul ascuțit şi
neglijent, pentru care eram necontenit pedepsită, o fotografie luată de primul fotograf ambulant venit în
orăşelul nostru. Eram un grup care ne întorceam de la tenis, şi în dreptul pavilionului
„ne-am pozat", făcînd năzbîtii. Şi mai erau într-un sertar de şifonier, jos, singurul sertar din
casă, o mulțime de alte lucruri de ale mele: batiste, bilețele trimise prin care îi
ordonam să-mi reție locuri la conferințe, un volum de Lamartine cu versuri subliniate şi comentate
de mine, o altă carte, de germană, pe care eu scrisesem, Dumnezeu ştie ce ce
acolo, din Suily Prudhomme: Ici bas tous Ies hommes pleurent Leurs amitiés ou leurs amours.
Je réve aux couples qui demeurent Toujours.Mi-a vorbit mult, neîntrerupt, cu febră. Şi pentru a doua oară descopeream la omul acesta
ceva neobişnuit şi eram înspăimîntată mai mult decît măgulită, ca de o rană ce ți
se descopere treptat de sub bandaj. Nu m-am mai dus niciodată în cămăruța din Calea
Moşilor, dar a fost nelipsit de la mine el. Necontenit intimidat, gata să se facă
oricînd de folos. Am fost într-un rînd rău bolnavă şi el era disperat. Mă plictisea
pentru că niciodată nu înțelegea ce-i spun, încurca totul din exces de zel. îmi făcea
din cînd în cînd cadouri care depăşeau evident resursele lui obicinuite, de corector de gazetă.
Nu puteam să mai vorbesc despre nevoile mele față de el, că mă surprindea cu
servicii. Intimidat ca de obicei, într-o zi mi-a rupt umbreluța şi pînă seara disperat mi-a
adus alta şi cu un mîner mai scump decît cel vechi. Îi interziceam cu înverşunare
aceste apucături, dar era zadarnic. De la o vreme mi-era teamă să nu fure de
undeva şi, nenorocindu-se, să nu mă compromită şi pe mine. Aş fi preferat nesfîrşit mai
mult ca tot ce cheltuia aşa să cheltuiască mai bine schimbîndu-şi înfățişarea şi hainele, dar,
nu ştiu de ce, niciodată nu m-a ascultat şi continua să mă facă să privesc
în jurul meu de cîte ori mă oprea pe stradă. Acasă de asemeni nu-mi convenea
totdeauna cînd venea. Eu îl primeam bucuroasă cînd eram singură, dar cînd se întîmpla să
am lume la ceai, era atît de deplasat între cei cîțiva bărbați eleganți, femeile îl
evitau atît, că mi-era milă de el. De multe ori mă gîndeam să nu-l primesc
sau să-i spun să mă aştepte într-o odăiță pe care o am sus la etaj.
Dar imediat mi-era ruşine de mine însămi că am avut acest gînd. Am încercat să-l
fac să-şi schimbe viața, să-l transform aşa cum spălăcita Thea transformase pe Löwborg, dar n-am
izbutit. E iremediabil ratat şi, cred, într-adevăr mediocru. Multă vreme am socotit că numai din
cauză că eu îl intimidez e aşa, dar pe urmă am citit cîteva poezii dedicate
inițialelor mele, într-o revistă de mîna a şaptea, curente şi patetice ca nişte sorcove. Ți-aduci
aminte că m-ai privit surprins cînd te-am întrebat despre el chiar din ziua cînd te-am
cunoscut şi cînd, de altfel, te-am întrebat atît de multe„. Dar cîndva am să-ți povestesc
mai multe întîmplări din vremea asta. în timpul pasiunii mele pentru *** a trebuit, şi
ce greu mi-a venit, să-i interzic să mai vină la mine. *** îmi spunea „că-l
plictiseşte". Mi-a trimis scrisori disperate şi fără înțeles, flori puține în fiecare zi, căci era
singurul lucru pe care îi mai îngăduisem să mi-l trimită, îl ghiceam la colțul străzii
şi mă pîndea noaptea cînd veneam acasă. De la o vreme i-am permis din nou
să vină, dar atrăgîndu-i luarea-aminte să evite să întîlnească pe ***. N-am văzut însă niciodată
pe cineva mai „malencontreux" decît el. E adevărat că şi eu uitam uneori că trebuie
să vie, dar de cele mai adeseori, tocmai cînd veneam cu prietenul meu acasă, îl
găseam aştep-tîndu-mă. Evident că ar fi putut spune că mi-a adus o carte sau că
a venit să-mi facă un comision, dar nu spunea nimic. Avea un aer speriat, bîlbîia
lucruri neînțelese, se ascundea cînd era inutil, compromițător şi ridicol. Şi el făcea asta ca
să-mi evite mie nemulțumirile, căci gîndul că e incomod, mai tîrziu am ştiut, îl durea.
Ca şi acum, cînd mă întreba dacă mă supără că a aşteptat în salonaş. Cînd
am cerut de ceai, toată figura lui îmbătrînită s-a iluminat de bucurie, ca o movilă
veche pe care cade soarele. Se învîrtea în jurul meu împiedicîndu-mă, îmi ajuta să prepar
ceaiul, zăpăcit. Ne aşezasem pe treptele divanului, care face colț, dinainte cu ceştile tăiate-n felii
alb şi albastru - nu scosesem pentru el ceşti japoneze - pe tava mare de
aramă veche bătută, care e transformată în măsuță. Îi rîdeau ochii.- Ce bine-mi pare că nu l-ai găsit acasă. Am încremenit cu ceaşca în mînă.
- De unde ştii că am fost la el? - Deşi n-ați vorbit de aproape
o jumătate de an, ştiu că azi ai fost la el... Îl întrebam cu ochii
mari şi buzele oprite. S-a dus la biroul mic, la miniatura de birou de domn
care ți-a plăcut atît de mult, şi dintr-un sertar mi-a scos o scrisoare a mea
neterminată. Toată dimineața mă întrebasem dacă să mă duc sau nu la ***. În mine
lupta dorința de a-mi da, numai, întîrziind o oră în garsoniera care m-a văzut de
atîtea ori înflorită de bucurie, prilej de amintiri mai precise, aşa cum unii iau opium,
ştiind că îşi procură doar iluzie trecătoare, dar căutînd ca măcar în vis să se
simtă aproape de cineva dorit - şi teama că are să fie o greşeală, că
el, lipsind cum de atîtea ori a făcut-o, ar putea transforma acest proiect într-o întîmplare
dezagreabilă. Îi scrisesem deci: „Prietene, iartă-mă dacă nu voi veni. După-amiază va trebui să mă
duc neapărat..." Şi aci ezitasem: să-i pui un motiv serios ca să fie o adevărată
justificare, sau să pun dinadins unul fără însemnătate, ca să-i dau impresia că acum, pentru
mine, a mă duce să-l văd are mai puțină importanță decît o probă la croitoreasă,
un ceai la o prietenă „care nu poate fi refuzată", sau altceva în felul acesta?
Nehotărîtă, m-am întrerupt şi am lăsat scrisoarea pe masă. Am ocolit-o toată ziua, iar pe
la patru, cînd m-am hotărît s-o completez, mi-am spus că acum e prea tîrziu ca
s-o mai trimet. N-am putut măcar să respect nici o altă hotărîre pe care o
luasem, aceea de a mă duce cu întîrziere, ca să-1 fac să mă aştepte, dovedindu-i
că-i fac o concesie acceptînd invitația. În mine totul se accelera însă, mai întîi domol,
dar o dată coborîtă în stradă, atît de violent, că mi se părea că trăsura
merge prea încet, numai la gîndul că voi fi acolo. D. mă privea înmărmurit acum,
pironit de ochii mei, aşteptînd pentru întîia dată de la mine vorba tăioasă de mînie.
- Ai umblat în hîrtiile mele? Mi se părea că nu mi se poate aduce
o jignire mai gravă... că omul acesta abuza de delicatețea mea. E adevărat că era
atît de alarmat, că nu mai îndrăznea nici să respire, că îşi trecea limba numai
peste buzele uscate ca să şi le umezească. M-am sculat de jos înfuriată şi m-am
dus la sertar, în care am recunoscut, cu un capăt de dovadă în mîini, că
umblase la toate scrisorile. - Să plec? Atît a putut articula, scos din tiparele lui.
Nu m-am mai putut stăpîni, căci gîndul că libertatea mea, la care am ținut atît,
e în joc, mă scotea din sărite. - Da, şi imediat! Din ochii care nu
puteau fixa nici un gînd s-a lăsat pe pleoapele înroşite o rouă de lacrimi, pe
urmă două şiroaie s-au scurs de-a lungul nasului osos, pe gura fără sînge şi fără
contur, ca o floare veche de cîrpă decolorată. Am simțit un val de căldură, în
piept, în obraji, n-am mai putut respira nici eu şi mi s-au mărit şi îngreuiat
ochii. Pe urmă. am simțit că gura mi se strîmbă într-un surîs involuntar şi trist.