
M-am apropiat de el şi i-am luat mîna, spunîndu-i pe nume. Din tot corpul acela
îmbătrînit înainte de vreme, sucit în el însuşi ca o foaie veştedă, s-a pornit un
plîns zguduitor, de parcă toată viața din el s-ar fi revărsat lichidă, în lacrimi. Ochii
inundați nu i se mai vedeau, doar sprîncenele, îmbinate acum într-un unghi uşor, accentuau că
acolo s-a concentrat totul.L-am luat în brațe şi, plîngînd mereu, s-a lipit de mine ca un înecat de
cel care vrea să-l salveze. Pe brațul gol simțeam acum şi gura lui, şi lacrimile
fierbinți. L-am sărutat pe ochi, i-am spus vorbe de mîngîiere, mă înlănțuia tot mai strîns
şi, cum eram acum amîndoi pe divan, el mi-a răspuns lipindu-şi gura de gîtul meu,
de obrajii mei. Atîta suferință, prin simpatie, ca acele forțe recent descoperite, a înmuiat în
mine tot scheletul mîndriei. Şi mai ales era un gînd care acum mi se întindea
în sînge, drept, cum se întinde culoarea vărsată în apă. Cînd eu am suferit atît,
cînd eu am fost îndurerată că *** n-a putut face un gest de prietenie şi
loialitate, cum pot eu lăsa lîngă mine atîta deznădăjduită durere din cauza mea? M-am dezmeticit
tîrziu. Eram pe jumătate goală, dar puțin îmi păsa de asta. El aştepta alături de
mine şi am simțit, deschizînd ochii, că nu m-a acoperit pentru ca, o dată revenită,
să nu trec peste un fapt evident împlinit, să se creeze între noi o realitate
care să-şi caute continuarea. In orice caz îi era teamă să nu regret, considerînd totul
ca o uitare de o clipă, care niciodată nu va reveni. I-am zîmbit însă fără
să fac un gest măcar şi atunci, în lumina slabă pe care o trimitea prin
fereastră un bec din stradă, l-am simțit mai mult decît l-am văzut cutremurat de bucurie.
Mi-a vorbit mult, tot mai încălzit, de această realizare a visului lui, de zigzagul cumplit
al zilei acesteia după cincisprezece ani. S-a întrerupt din povestire, adică din această descărcare de
gînduri, ca să-şi muşte pumnul încremenit: „Dacă n-aş fi venit astăzi?..." Şi numai gîndul ăsta
l-a împietrit de groază, de părea în lumina slabă o coloană de lavă stinsă. Simțeam
o mulțumire potolită că am făcut o faptă bună. Mi-a fost milă de el şi
i-am luat obrajii în palme: „O să rămînem împreună toată noaptea". S-a lipit de mine,
înlănțuitor, recunoscător. Am trecut apoi în camera de baie şi apropierea unei deprinderi igienice m-a
străbătut toată cu un fior, ca un pumnal înfipt în cel mai ascuns colț al
trupului meu: „Dacă aş rămîne mamă?" Eu, mama unui copil al acestui.om? Şi am simțit
că mă doare capul, că mi-e rău ca după dezmeticirea dureroasă din visul dat de
cocaină. Am întîrziat mult, căutînd să înlătur orice posibilitate. Cînd am revenit, am reaprins lumina,
pentru că în întunerec omul acesta căruia mă dădusem lua contururi de moluscă uriaşă. A
venit şi m-a luat lîngă el, sărutîndu-mi brațele, în timp ce eu, regretînd cumplit uşurința
cu care-i promisesem noaptea, mă gîndeam cum să-mi reiau făgăduința. „Ştiam cît eşti de bună.
întotdeauna am gîndit că eşti bună şi cred că este ceea ce am iubit în
tine... nesfîrşita ta bunătate." N-am mai căutat să născocesc nimic, căci simțeam că n-aş fi
avut curajul să i-o spun. Dar toată noaptea n-am avut decît un singur gînd. Să-mi
feresc gura de a lui. La început n-a observat, pentru că făceam aceasta cu oarecare
abilitate. Dar mai tîrziu n-am mai putut ascunde nimic. Îi simțeam buzele şi calde, şi
cleioase, ca un corp de melc tîrîndu-se de-a lungul corpului meu... pe gît în sus.
Nu ştiu dacă mă lăsasem cu totul dezbrăcată, dintr-o inconştientă cochetărie - cei doi bărbați
îmi spuseseră că am un corp „neasemănat", de „fausse maigre", ca şi prietenele mele care
mă vedeau uneori goală - sau pentru că el mă rugase asta, lipindu-şi obrajii de
pulpele mele: „Ah, dacă ai şti cum mi-am ars timp de cincisprezece ani închipuirea, ca
să mi te văd în minte, în toată intimitatea ta de femeie! Cum nimic, nimic,
pe lume nu mi se părea mai neajuns!" Dar poate că era şi nădejdea că
se va mulțumi cu atît. într-un tîrziu, săruturile lui au devenit mai stăruitoare şi gura
lui lipicioasă şi moale îmi căuta buzele. Am avut o crispare a întregului corp. I-am
respins toată fața, punîndu-i mîinile parapet în dreptul gîtului.Din nou am crezut că se rupe ceva în el, o arteră, un organ vital.
S-a oprit uimit: „De ce? De ce asta?" Şi iar n-am avut tăria să i-o
spun. Am mințit: „Am o respirație îmbibată de acid fenic. Am fost azi la dentist."
Şi încă o dată, la o încercare, mi-a simțit brațul oprindu-i gîtul. Atunci s-a mulțumit
cu corpul. Dar eu simțeam că tot ce eram „eu" mi se refugiase în ochi,
în obraji; în linia strînsă a gurii, cum se refugiază cineva dintr-o cameră inundată, într-un
colț oarecare, pe o mobilă mai ridicată. Îl priveam, simțeam zgîriindu- mi pieptul hainele lui
care încă mă dezgustau, şi atunci, nădăjduind prin absurd că poate gol îmi va stîrni
prin deviere un interes oarecare, i-am spus să se dezbrace. Dar am făcut mai rău.
Avea toată pielea palidă şi neagră de-am înghețat. Tot corpul mi-a înțepenit, refuzîndu-se. Dificultățile pe
care le spoream cu atît dezgust îl făceau penibil de stîngaci şi, fără să vrea,
brutal. Un cot rău plasat îmi tăia respirația, un genunchi îmi zgîria pielea. Extenuat, s-a
ridicat tîrziu şi şi-a apropiat figura de a mea. - Nu mă iubeşti? Atunci, ca
unui frate, cu vocea îndurerată, cu o sinceritate de început de viață, i-am răspuns: -Nu.
Abia cînd l-am văzut devenit livid şi cu gura întredeschisă am înțeles că el mă
întrebase cu nădejdea unei protestări de negație din partea mea. Dar simțeam că n-aş putea
reveni, şi el s-a ridicat amețit. S-a aranjat în grabă şi a plecat, după ce
cu privirea mi-a cerut, din uşă, un vag da. I-am răspuns cu un surîs dezolat,
rigid, ca de lemn. A revenit după trei zile într-un hal de nedescris. Era dimineață,
eram în pat încă şi a îngenuncheat lîngă căpătîiul meu. M-aşteptam să se plîngă, să
amenințe, deşi mă rugase să-1 primesc, spunînd că va fi cuminte. Mi-a spus cu vocea
potolită, ca o lumină egală, cu o privire frumoasă cum n-a avut el niciodată, că
înțelege că nu pot să-1 iubesc, că niciodată n-are să uite cît am fost de
bună cu el. Simțeam în mine un suflet de soră. I- am luat mîinile şi
i le-am mîngîiat. Rîdea mai pe urmă frumos, dar am simțit cum mîna lui mă
căuta, sub cuvertura de lînă moale şi fină, ca un şarpe care-şi joacă limbile. Simțeam
că sunt limite peste care n-aş putea trece. Nu mi-am putut feri decît capul, căci
am înțeles că toată liniştea lui este liniştea care precede un eveniment neobicinuit, moartea sau
nebunia. Şi el a frămîntat, exasperat, în brațe un trup a cărui inerție îi înnebunea
simțurile, voluptate cumplită pe care şi eu de atîtea ori am cunoscut-o. Peste cîteva zile,
înfrînt, umilit, mi-a ieşit înainte jos, în stradă, căci spusesem servitoarei să-i spună că nu
sunt acasă. - Ştiam că eşti acasă şi că trebuie să ieşi. Aseară am văzut
lumină în cameră la tine şi nu m-am mişcat de la poartă! Nu m-aş fi
mişcat niciodată înainte de a te vedea, căci mă asigurasem că eşti sus şi că
trebuie odată şi odată să cobori. De ce nu mă primeşti ca mai înainte sus?...
numai să stau acolo să te privesc. M-a înfiorat o tresărire de indignare, ca şi
cînd mi-ar fi trecut de-a lungul şirei spinării un postav aspru. Cererea asta în rate
şi perfidă m-a revoltat. - Pentru că sus n-ai să te mulțumeşti cu atît... M-a
privit cu ochii albi. - Te dezgust atît de mult? Am simțit din nou că
mă întreabă cu nădejdea absurdă că-i voi răspunde tăgăduind. Dar nici n-am putut să-i confirm
brutal primul răspuns. Alături de noi locuia o vecină greu bolnavă de tuberculoză, care întreba
pe toată lumea cum o găseşte, dar toți primiseră cuvînt de la doctor să nu-i
spuie adevărul, căci asta ar fi omorît-o.Dar am obosit azi, altă dată am să-ți scriu mai mult. T.¹ IIII IIII Să-ți
mai scriu despre D. mi-ar fi greu, căci îți mărturisesc că el nu formează nici
pe departe centrul preocupărilor mele de acum, iar efortul la care mă supui este asemeni