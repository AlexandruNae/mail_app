
vizită la Anul nou şi la ziua onomastică lui Traian Justiniu. La revedere..." şi aplecat
bătînd mătănii. Nu sunt, Emy, nici fiirios, nici nu sufăr. Mi-e numai o imensă, o
nesfîrşită milă de mine... Fiecare suntem ursiți de la facerea lumii să fim aşa cum
suntem, aşa cum e ursit sîmburele să dea bostan, şi bobul de grîu spic... S-a
făcut în mine ca o lumină de moarte şi înțeleg acum, neaşteptat, toate întîmplările şi
toate faptele omeneşti ale acestui an de delir, de cînd te cunosc... Cu bine, Emy,
fii fericită, căci există soiuri de fericire pe lumea asta pentru tot ce a creat
Dumnezeu. G.D.Ladima - Am crezut că acum s-a sfîrşit... A fost în mai asta, într-o
ghină mizerabilă... Ştiam că pe întîi iunie sunt concediată de la Național. Speram să intru
la alt teatru, particular... L-am pierdut şi pe Traian... Şi acum se mai supăra şi
Ladima. O lună n-am mai ştiut de el nimic... Pe urmă am aflat că e
bolnav. În anul acela, în iunie, am avut şi eu un conflict cu el... Era
în comitetul unei expoziții de cîini... Pentru că se ştia că e unul dintre cei
mai buni cunoscători ai raselor de cîini din țara noastră. Pe maidanul fostei primării se
făcuse o curticică prăfuroasă, mărginită de cuşti şi cotețe, cu tot soiul de cîini şi
căței. L-am rugat să dea, în loc de premiul doi, premiul întîi pentru un pekinois
mătăsos al unei prietene care nu-mi mai da pace. - Nu te supăra, domnule Vasilescu,
dar premiul întîi a fost dat de vreo zece ori pînă acum. Asta mă plictiseşte...
Scuză-mă. Plec acasă. M-am săturat. Emilia a luat un bilet, care, de altfel, venea la
rînd. - Ce bilet este ăsta? şi îl cercetez mirat. - De la un prieten
al lui... de la Cibănoiu.Domnişoară, Iertați-mă dacă intervenția mea este inoportună şi deplasată. Dar ştiu ce inimă bună aveți
şi sunt sigur că dacă sunteți cauza unei atît de mari suferințe, e că nici
nu bănuiți răul pe care-l faceți... De vreo săptămînă, domnişoară, prietenul nostru merge spre moarte...
Pe căldurile acestea grozave, e singur, fără nimeni lîngă el, şi sunt sigur că prezența
d-voastră cîteva minute lîngă patul lui... ar fi ca un balsam... Doctorul i-a interzis să
coboare şi noi facem, cu rîndul, pe paznicii lui, dar avem foarte puțin timp liber.
Cibănoiu - Eu tocmai plecam într-o excursie cu automobilul prin Ardeal... Dar s-a dus Valeria
numaidecît... Ce-a găsit acolo zice că nu poate spune. El sta tocmai sus, la al
treilea, pe Rahovei... Nu era măturat de zile întregi, o gîndăcime să te sperii, haine
şi ghete murdare, resturi de mîncare. Pe cărți sta praful de un deget. El avea
nevoie de pungi cu gheață pe frunte şi seara comprese calde la ficat... Era slăbit,
neras, rufăria patului murdară, căci era o singură servitoare la toate trei etajele. Venea numai
să măture şi să aducă apă dimineața. Valeria a venit înapoi acasă... A luat un
ciocan, cuie, cearşafuri de pat şi o pernă cu fețele ei, a luat un reşo,
că eu am vreo două-trei, că mereu se strică şi nu vreau să rămîn fără
nici unul. Casa lui era veche, ca o cazarmă, dar avea electricitate şi priză pentru
reşo, aşa că tocmai bine putea să încălzească apa. Împreună cu Cibănoiu l-au coborît jos
din pat... L-au aşezat pe saltele în fundul culoarului. A deschis ferestrele, a curățat puțin
de păianjeni, a măturat bine, a pus praf pentru ploşnițe şi pîine muiată în acid
boric pentru gîndaci. A dres ea singură patul, că Cibănoiu nu se pricepea la nimic...
A potrivit rafturile de cărți. Pe urmă a primenit aşternutul, a spălat vasele şi paharele...
Cibănoiu se minuna, nici nu mai recunoştea odaia... In fiecare zi, că eu eram plecată,
se ducea la el; de cîteva ori, cînd avea dureri, a stat şi noaptea lîngă
patul lui. Că era bolnav de ficat, nu ştiu ce avea, că nu avea voie
să bea decît lapte. Spune Valeria că avea nişte dureri îngrozitoare, uneori îşi muşca mîinile
ca să nu strige... Cînd îi treceau crizele stăteau de vorbă... Şi ei şi lui
le plăcea să stea la discuție... Spunea Valeria că despre mine n-a spus o vorbă
tot timpul... Ea adusese un borcan de dulceață de acasă şi pregătea la reşo cafele,
de trata prietenii cînd veneau... Seara se adunau toate rablele acolo şi zice Valeria că
petreceau foarte bine. De văzut nu ne-am văzut toată vara... Eu fusesem la Bîrlad tot
timpul... El mi se pare că a fost la un cămin de scriitori prin Transilvania...
S-a angajat pe urmă la o gazetă de la Chişinău, dar nu ştiu de ce
n-a stat decît două luni. Pe la sfîrşitul verii mi-a venit un angajament de la
Teatrul Național de acolo. Am bănuit eu că trebuie să fie ceva cu el acolo...
Dar n-am primit... Trebuia să transportăm casa şi ne era greu. Valeria dragă, Nu înțeleg
de ce te-aigrăbit atît să-mi trimiți cărțile împrumutate... îmi făcea plăcere să le ştiu la
d-ta... Dacă vrei altele, oricînd, toată mica mea bibliotecă îți stă la dispoziție... Ştiu că
niciodată cărțile pe care le iubesc atît nu vor fi în mîini mai bune, mai
îngrijitoare si atît de iubitoare ca ale d-tale. Mereu îndatoratul, George Demetru Ladima- În septembrie, cînd ne-am întors, Valeria, care împrumutase nişte cărți de la el -
nu le-a citit, că nu i-a plăcut nici una - i le-a trimis înapoi... Despre
mine nu spunea nici un rînd, nici n-o întreba niciodată... Aflase şi el, poate, că
în toamnă era să mă mărit cu Arghiropol. Eram ca şi logodită... - Arghiropol era
un societar al teatrului? Nu l-au scos la pensie? Aşa auzisem parcă... - Da, şi
a stat la noi în casă vreo două săptămîni... Decît să fiu metresă pe degeaba
a unui tenor, mai bine nevasta unui societar, că amanți găsesc eu cîți vreau... (Ea
nu spune limpede că vrea un bărbat „complezent".) Arghiropol a şi stat aci, vreo trei
săptămîni... Ladima ştia... cînd ne întîlneam pe stradă, mă saluta foarte rece şi aşa... foarte
demn... Că nu mai venea nici la noi... Ii spusese Valeria că m-am logodit şi
că de Sfîntul Dumitru ne mutăm într-o altă casă, mai mare... La National, însă, tot
n-am mai putut să intru... Nici Nae Gheorghidiu nu putea face nimic, că acum fusese
scos de la minister şi îl atacau mai toate gazetele. Domnişoară, Am publicat astă-vară în
cea mai de seamă revistă literară, Cugetul, în care public de obicei versurile mele, trei
articole despre decadența teatrului romînesc, care au avut oarecare răsunet, îndeosebi în generația tînără, dornică
de o spiritualitate nouă. S-a hotărît să facem o grupare pentru teatru, i-am spus: Proscenium.
Un tînăr regizor, Doriadi, care a studiat la Berlin cu Karl Heintz Martin, va pune
în scenă. înainte de spectacol vom ține conferințe arătînd ce vrem. Sunt nădejdi mari că
vom revoluționa în întregime teatrul romînesc învechit, rămas la formule vulgare, bulevardiere. Cea dintîi piesă
pe care o vom juca va fi învierea lui Tolstoi, într- un singur decor, cu
proiectoare şi recuzită modernistă... Te-am propus pe d-ta pentru rolul Maslovei şi, după oarecare discuții,
deoarece se pare că Doriadi vrea pe altcineva, s-a căzut de acord. Pe bărbat îl
va juca un tînăr absolvent al Conservatorului, Priboescu, pe care probabil îl cunoşti, pentru că
se spun despre el lucruri extraordinare. V. I. Stefanovici, unul dintre cei mai reputați esteți
de la noi, va vorbi despre Tolstoi şi regia lui Gordon Craig. Spectacolele vor avea
loc la Teatrul Popular. Sala va fi decorată în perdele cenuşii, iar scena transformată. G.
D. Ladima - Deşi nu plăteau nimic şi ştiam eu cît timp se pierde cu
repetițiile, am primit... Venea şi el, în fiecare zi, la repetiții, sta într-un stal în
întunericul sălii, şi-mi vorbea foarte politicos. îmi plăcea mult mai mult aşa cum se întorseseră
lucrurile. Miroseam eu cîteodată că trece anume pentru mine pe la uşa regizorului. - Şi
s-a jucat spectacolul? - De vreo trei ori... Am aci şi critica... A coborît si
a scotocit într-altă cutie, unde erau tăieturi din diverse ziare... Afară de Universul, care nu
găsea satisfăcătoare asemenea încercări si spunea că singura care a înțeles rolul a fost domnişoara
Răchitaru, şi de Dimineața, care lăuda mult pe Doriadi, pe Priboescu şi remarca în treacăt