
corpul i s-a ridicat în privire o strălucire, ca untdelemnul care se înalță din fundul
apei. Şi-am fost mulțumită de mine. Mă iubea de cincisprezece ani. Ştiam că sunt pasiunea
lui rămasă din adolescență, cum rămîne îuțin ilogică şi copilăroasă mintea bolnavilor după meningită. Acum
cincisprezece ani eram, mi se spune şi astăzi, cea mai frumoasă fată din orăşelul nostru.
E foarte important acest „cea mai” în orăşelele mici. Mi-e greu să-ți explic de ce.
Dar pentru că te-am văzut iubitor de curse de cai, ca şi mine, dă-mi voie
să fac o comparație care are să-ți dovedească definitiv, dacă mai era nevoie, că nu
aş putea deveni niciodată scriitoare şi te va face, sper, să renunți la insistențele dumitale.
Simt însă că numai aşa aş putea spune exact ceea ce gîndesc. Ştii că sunt,
în general, luate, două categorii de cai. Cei pretendenți la marile premii clasice şi cei
care se mulțumesc să-şi încerce norocul numai în handicapuri modeste. Se întîmplă însă în unii
ani că se găseşte pe hipodrom cîte un cal cu sînge foarte aristocratic şi cu
toți muşchii necontenit gata de întrecere, care cîştigă toate premiile mari, nelăsînd celor care sunt
abia cu puțin inferiori lui nici unul. Fiecare dintre aceşti cai nenorocoşi ar putea cîştiga
orice handicap, rareori însă, sau din pricina regulamentelor, sau a mîndriei proprietarilor, aleargă în aceste
curse. Aşa că ei nu se aleg în unii ani cu nici un premiu. Ei
bine, într-un orăşel de provincie, toate fetele frumoase sunt față de cea mai frumoasă –
chiar cînd deosebirea e tot aşa de mică – în situația acestor nenorocoşi candidați. Cea
mai frumoasă recolteză toate visurile, toate ambițiile adolescenților din oraş. Aş vrea să-ți spun că
şi mai tîrziu, şi într-altă parte, am văzut că lucrurile se întîmplă tot aşa, dar
ar fi nevoie de oarecare precizări şi simt că nu mi-ar mai ajunge respirația, că
aş ocoli prea mult. Eram deci, în strîmtul şi proaspătul nostru orăşel de munte, cea
mai frumoasă fată iubită de elevii liceului, curtată de tinerii magistrați şi obiectul cavalerismului ofițerilor
din garnizoană.Fără să fim vecini, casa judecătorului D. tatăl era în apropierea noastră, pe o stradă
bolovănoasă, care urca spre coastă, în pădure la stînga. Grădinile noastre comunicau una cu alta,
şi un pîrleaz scurta drumul noaptea vecinilor noştri, cînd se întorceau de la noi, de
la cărți, acasă. Oarecare dificultate era, pentru că doamna D. era destul de durdulie şi
cu greutate, de aceea, ziua prefera înconjurul pe cele două străzi. E de prisos să-ți
mai spun că D. era mai toată ziua la noi. Ştiam de la o soră
a lui – erau două – cît mă iubeşte, şi poate că iubirea lor pentru
mine venea din faptul că era alimentată de pasiunea importană a fratelui pentru mine. Ceea
ce am ştiut mai tîrziu – după ce m-am măritat am aflat de la un
coleg al lui – e că D. era invidiat de tot liceul, că avea un
fel de nevăzută şi emoțională aureolă, pentru că toți colegii lui îl vedeau pe stradă,
la tenis, la conferințele Cercului militaro-civil, în apropierea şi tovărăşia mea şi a lor. Ele
erau însă urîte. E adevărat că plătea destul de scump această distincție. Îl puneam să-mi
scrie lecțiile, să-mi rețină bilete la teatru, să ducă scrisorile direct la gură şi să
ia răspunderea tuturor lucrurilor prin casă, căci mama era cu mine foarte severă. Mai tîrziu,
a venit în orăşelul nostru, întors din Germania, un tînăr inginer, cu care după cîteva
luni m-am măritat. Aveam optsprezece ani şi D. nouăsprezece. Cînd a auzit că s-a hotărît
logodna mea, a venit şi mi-a spus întîia oară ceea ce ştiam de la sora
lui, că mă iubeşte şi că are şă se omoare. Am fost mirată cînd am
aflat cîtă poezie făcuse pînă atunci fără să ştiu, m-a mişcat durerea lui, am plîns
amîndoi, dar m-am măritat cu celălat, care, după cum îmi explica mama, avea o frumoasă
carieră. D. însă nu s-a omorît şi, deşi mi-a trimis în ajunul zilei de nuntă
o poezie tradusă din nemțeşte de Iosif – ah nu mai stau acum să-mi amintesc
autorul, Heine, nu ? – n-a venit la nuntă în giulgiu de strigoi, ci într-un
smoching nou, din garderoba pe care ai lui i-o dăduseră şi cadou, şi pentru că
îi era necesară la terminarea liceului. N-aş fi vrut să se omoare, o, deloc, dar
m-am gîndit uneori ce impresie ar fi făcut în orăşelul nostru sinuciderea lui din cauza
mea. Eu am plecat cu soțul meu în Germania. D. s-a dus să-şi facă Dreptul
la Bucureşti. Din cînd în cînd mama îmi transmitea în post-scriptumuri de scrisori ecouri din
necazurile familiei D. Fetele s-au măritat prost, şi vechiul meu tovarăş, din vremea cozilor pe
spate, nu-şi dădea examenele la Universitate, îşi petrecea timpul prin cafenele şi lucra noaptea la
o gazetă. Acasă, în timpul acesta, bătrînul D. îşi părăsise nevasta şi avea o amantă
mai tînără, cu care îşi cheltuia în escapade amoroase la Bucureşti tot ce cîştiga, ba
chiar rupea şi din mica avere pe care o agonisise pînă atunci, din care însă
apucase să dea zestre fetelor. A urmat o afacere nelămurită, bătrînul a murit, dar să
trecem peste asta. Multe s-au întîmplat de la divorț şi de la întoarcerea mea din
Germania. Într-o zi de primăvară ieşeam pe strada uscată de vîntul nou şi inundată alb
de lumina proaspătă. Era plînă lume bucuroasă că a părăsit paltoanele şi blănile, ca nişte
şopîrle cu pielea nouă. Se purtau buchete de violete şi toate privirile erau vii. Coboram
pe bulevard spre Cişmigiu, uşoară cercetînd interesată rochiile deschise ale femeilor, în tonuri îndrăznețe, aşa
cum nu eram obicinuită să văd în Germania. Moda cerea mult un galben de culoarea
lămîii, care la început mă jignea, dar, cînd îl vedeam purtat de mai toate femeile
frumoase, lăudam croitoreasa care-mi impusese culoarea. În dreptul hotelului „Palace”, văd că la doi paşi
înaintea mea se opreşte cineva împietrit şi atît de brusc, că m-am oprit şi eu
în loc, ca un răspuns reflex. Aveam dinainte un tînăr într-un palton prea mare, cu
buzunarele roase şi lăbărățate, cu gulerul soios şi decolorat. Aveam maxilarele aproape dreptunghiulare, neras de
multe zile, gura ştearsă şi uscatădispărea în figura palidă şi brăzdată, cum dispar desenurile pe o batistă murdară. Dar cînd
i-am întîlnit ochii, i-am recunoscut nu pe ei, ci privirea. Era D., devenit bărbat şi
precoce îmbătrînit. Îşi frămînta figura, îşi trecea limba peste buze ca să şi le umezească,
dar nu putea articula nici o vorbă. M-am apropiat şi i- am luat mîna, atunci
l-am auzit pronunțînd, mai mult gîfîit: „Tu!" Dar mîna nu mi-a strîns-o, şi a lui
rămăsese inertă într-a mea, ca şi cînd toate puterea din ea se consuma în respirația
sacadată şi în privire. Îşi trecea mereu limba peste buzele uscate ca să poată spune
„Tu!" La doi paşi de noi se opriseră doi domni cărora primăvara le oferea prilejul
să apară în sacouri tăiate după noua modă, cu talie strînsă. O doamnă, care aştepta
lîngă trotuar o trăsură, întorsese şi ea capul. Nu ştiu dacă ai să mă înțelegi,
şi poate că ai să mă cerți şi pentru asta, explicîndu-mi-o cu severitate; însă nu-mi
place să fiu văzută în tovărăşia unor bărbați mizeri ca înfățişare, cu ghetele scîlciate şi
cu mîinile neîngrijite. Dar îmi părea bine că îl văd şi, poate şi ca să
mă pedepsesc puțin, aşa cum nu ştiu care general îşi pedepsea corpul fricos, i-am luat
brațul, am traversat bulevardul şi ne-am trezit pe cheiul Dîmboviței, şi el cu pavajul uscat
de vînt, cu iarba malurilor convalescentă. Am aflat atunci, şi mai tîrziu după asta, că
m-a iubit necontenit. Căci i-am zădărnicit viața. Într-o zi am fost pînă la el. Locuia
pe Calea Moşilor, într-o curte lungă, mărginită de o parte şi de alta de căsuțe
mici şi dărăpănate, ca o stradelă. Intrarea mea acolo a fost un prilej de uimire:
ovreici diformate de maternitate ieşiseră în prag, fetele mă priveau de după perdele, iar copiii
îşi întrerupseseră jocul şi se luaseră după mine. D. mă aştepta în fața uşii. Asta
mi-a displăcut violent. Era ceva grotesc, prin exces. Am petrecut aproape două ceasuri într-o cămăruță
mirosind a umezeală, cu o masă cu picior în mijloc, cu oglindă de perete pistruiată