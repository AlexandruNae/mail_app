
un conductor un drum care în amintirea mea era un refugiu unic de bucurie trecută,
căci socoteam cele trei zile petrecute în vremea dragostei noastre, în orăşelul săsesc cu aspect
medieval şi cu cetate, incomparabile în viața lui şi a mea. După o examinare amănunțită
în care desprinsesem acest episod de tot ceea ce în Bucureşti fostul meu prieten putea
reedita cu alte femei, alesesem din trecut această călătorie, cum ai alege o mobilă care
a mai rămas bună printre ruinele lăsate de un incendiu. Am simțit zădărnicia oricărei iluzii,
dar abia tîrziu am putut să surîd pentru mine însămi, şi surîsul acesta m-a liniştit
cum trebuie să-l liniştească pe oratorul care şi-a pierdut penibil şirul, o întorsătură de frază
fericită, bună de final. Liniştea mi-a fost însă de scurtă durată, căci peste cîteva clipe
s-a mai urcat în compartimentul nostru un domn care ți-e prieten şi d-tale, şi lui
***, şi mie, dar care are un oribil aer de mizantrop, cu ochelarii care îi
cad atît de des pe nas în jos, că a ajuns să aibă un adevărat
tic al gurii. Ei bine, cînd l-am văzut, cînd am înțeles că studiază penibila întîlnire
ca o vulgară dramă şi că face în gînd ipoteze asupra sentimentelor mele, m-am simțit
într-adevăr părăsită şi mizerabilă. Cu puțin înainte de plecarea trenului a intrat însă în compartiment
un comisioner, cărunt, înalt şi cu mustața tunsă pe gura cocoloşită, pe care-l cunoşteam de
cînd îmi aducea flori de la D. Avea acum în brațe un vas, un fel
de strachină înțesată de viorele, ca o floarea-soarelui albastră, închisă în smalț verde. Pe un
carton alb D. îmi scria că socoate că-mi va fi călătoria mai plăcută dacă voi
avea dinainte grămada de flori. Un domn de vizavi a şi fixat orizontala mescioară a
compartimentului, de am pus pe ea vasul cu minunea de fraged albastru care îți împrospăta
respirația, ca şi privirea, ca şi gîndurile. Pe urmă darul venea, aparent, din lumea tuturor
posibilităților şi făcea impresie. Cel puțin ştiam acum că nu mai sunt compătimită. T.ÎNTR-O DUPĂ – AMIAZĂ DE AUGUST Luasem masa la restaurantul de pe strada Regală, în-grădină,
cu doi scriitori.¹ Am mîncat tot timpul, enervat, feluri de mîncare sălcie, am băut apă
călduță şi leşioasă, vin cu gust de limonada. Toate acestea, pentru că n-am avut curajul
să declar celor doi scriitori, cu care sunt prieten de altfel, că eu nu pot
sta la altă masă decît la aceea la care sunt obişnuit, că nu mă pot
înțelege cu alt chelner decît cu cel care mă slujeşte de obicei. Unii cred că
asta e un început de manie (cum mi se spune), oricum, mi-a fost frică să
le spun celor doi că nu-mi place să schimb masa la restaurant, căci ar fi
zîmbit indulgent şi zîmbetul acesta indulgent mi-ar fi tăiat toată pofta de mîncare. Ei sunt
doi scriitori cunoscuți tuturor acelor care călătoresc cu trenul şi profesorilor de limba romînă, au
un fel de certitudine în calmul şi în politețea lor indiferentă şi comodă, care contrastează
cu graba şi excesul de zel pe care-l vădesc eu în fiecare gest cînd vorbesc
cu ei. îmi spun cu un ton îndepărtat şi deferent: „Diplomatule", „Aviatorule". Ştiu că şi
ei sunt măguliți să stea la masă cu mine, din cauza numelui şi a situației
mele în Ministerul de Externe, dar e în asta ceva gratuit, aşa cum cei care
îmbracă un frac de închiriat îl disprețuiesc şi îl afişează totuşi. La rîndul meu, am
pentru ei stima pe care o ai pentru lucrurile pe care n-ai să le poți
face. Admiram pe cei care joacă tenis şi cu destulă trudă am devenit campion regional
de tenis, am ținut să se vorbească, să se amestece în convorbire fraze despre modul
în care dansez, iar fetele mă anunță la telefon să viu negreşit la bal „şi
să dansez numai cu ele". Fac box, am trei cai de curse, dintre care unul
a luat premiul „Solon", premiu fără însemnătate bănească prea mare, desigur, dar pe care îl
ambiționează toți proprietarii, din cauză că a fost cucerit de cai iluştri în trecut. Cu
atît mai mare e meritul meu că l-am putut cuceri cu un grajd de trei
cai numai. Am avut două accidente de automobil despre care a vorbit toată presa şi
îndeosebi Le Progrès (organ al partidului conservator, fondat în 1918 de A.Marghiloman) la cronica mondenă.
Am încercat trei recorduri cu avionul, numai după doi ani de pilotaj, căci abia de
atunci încoace m-am decis, cu toate că aş fi avut prilejul încă din timpul războiului,
cînd am fost cerut la un centru de aviație, dar era tocmai în timpul unor
lupte grele de cavalerie la Sticlărie, şi cînd colonelul mi-a arătat, zîmbind cu dispreț perfect
ascuns, ordinul Marelui Cartier, parcă ar fi plouat cenuşă pe mine, aşa mă simțeam de
prost. - Du-te, te mai odihneşte la poarta Cartierului, că de zburat nu prea se
zboară acolo. Aci e greu... mîine divizionul dumitale trebuie să atace Coşna. ¹ Dacă m-am
convins că într-adevăr D. „nu forma nici pe departe centrul preocupărilor" corespondentei mele, n-aş putea
tăgădui că acel enigmatic *** nu îmi ațîța curiozitatea într-un mod aproape de neîngăduit. Cu
scuza vagă a unui interes scriitoricesc, nu m-am lăsat pînă cînd, nu numai că l-am
identificat, dar l-am cunoscut chiar personal, ba încă, după cum se va vedea, curînd am
devenit şi prieteni. Era fiul acelui mare industriaş pe care l-am numit convențional în romanul
meu Ultima noapte de dragoste, întîia noapte de război Tănase Vasilescu. Avea acel timbru deosebit,
acea vibrație melodioasă, calmă, pe care o au toți oamenii, fruntaşi adevărați în activitatea lor,
oricare ar fi ea: artă, politică, militărie, acrobație, dans modern, destin de Don Juan sau
box. De multe ori am stăruit pe lîngă el să scrie, fiindcă nu numai că
da în convorbire acea impresie unică de trăire adevărată, dar, din ceea ce ştiam despre
viața lui, despre legăturile lui, despre ceea ce făcea din el un adevărat exponent al
societății romîneşti de azi, mi se părea că ar da la iveală lucruri de un
interes documentar puțin obicinuit... I s-a părut atît de absurdă propunerea mea, făcută cu aceleaşiargumente ca şi cea adresată doamnei T., că nici n-a vrut să stea măcar de
vorbă. „Eu şi scriitor? De ce glumeşti în modul acesta?" Într-o zi însă, pe cînd
eram amîndoi prin fața Cercului Militar, a trecut pe lîngă noi o fostă artistă a
Teatrului Național, o stagiară angajată aproape în fiecare an, căci exaspera pe directori prin tot
soiul de intervenții, şi tot în fiecare an, sistematic eliminată, căci într-adevăr n-avea aproape nimic
comun cu arta şi nu îndeplinea măcar nici acel minimum social care îngăduie menținerea în
cadrele acestei instituții chiar fără talent. A devenit livid. - O vezi pe asta, pe
femeia aceasta cu rochia roşcată? Şi s-a întors, făcîndu-mă şi pe mine să mă întorc.
Am ridicat din umeri a nedumerire, dar n-am spus că o cunosc, ca să aflu
vreo taină, care altfel nu mi-ar fi fost poate mărturisită. - Nu, dar ce e
cu ea? A rămas îngîndurat, tulburat şi nu mi-a răspuns nici cînd am repetat întrebarea,
mereu frămîntat de amintirea lui... A reluat abia cînd trecusem de Teatrul Național, ca să
ocolească orice lămurire. - E prea lung şi prea complicat. Am crezut că mi se
oferă prilejul căutat de multă vreme. - E ceva aşa de extraordinar, într-adevăr? - Poate
că nu, poate că da, nu ştiu... Sunt ca şi bolnav, din asta, de o
lună de zile. Un adevărat subiect de roman... S-a întors brusc spre mine: Ai iubit
vreodată? Şi fără să mai aştepte răspunsul, frîngînd ceva din el: Patru generații dintr-ai mei
n-au gîndit cît mă frămînt eu de o lună. Am căutat să exercit asupra lui
presiunea care mai niciodată nu dă greş în lumea profană. - Poate că m-ar ispiti
să-l scriu eu - romanul ăsta - dacă-1 socoti atît de interesant. - Haide atunci
la Şosea (era prin septembrie), să luăm masa şi să-ți povestec toată întîmplarea. Am refuzat
molatec. - Nu, dacă mi-o povesteşti nu mi-e de nici un folos. Subiecte mi se
oferă toată ziua. Nu e scriitor căruia să nu i se ofere aproape cotidian subiecte.
„Extraordinar. Am să-ți povestesc cazul meu!... Să vezi!... Ai putea să scoți un roman!..." Dacă