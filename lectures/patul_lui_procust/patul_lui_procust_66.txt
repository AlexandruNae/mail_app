
sau despre junghiul din piept şi tuse, ci despre cele care trebuie, traduc senzații, crezute
cu neputință de întîlnit la altcineva. Nu-i aşa că uneori ai impresia unui miros de
cîrpă arsă ?... Nu ai adesea senzații că pleaoapele sunt de carton ? Simți nevoia
să te întînzi ? Îți face rău carnea cu fibre mari şi dimpotrivă plăcere cea
cu fibre scurte, dese ? Adică dintre cele care-ți par, implică la medic sagacitate şi
deci cunoaştere profundă. La fel te cîştigă prin pătrunderea lui nu autorul care prezintă în
carte cazuri şi caractere groase, cam unanim cunoscute, ci anumite nuanțe considerate aproape secrete, care
sunt însă cu atît mai revelatoare, căci garantează ele singure şi pentru adevărurile generale de
suprafață. Uimirea cea mare, înspăimîntătoare uneori, e să descoperi cît de total seamănă între ei
oamenii prin ce au mai subtil şi mai secret, cînd se cred aşa de diferiți
ca aspect. Cam prin martie am aflat de la Ladima, pe care l-am întîlnit venind
într-o după- amiază de la „Arta decorativă”, de oarecare dificultăți cu care lupta doamna T.
şi care se putea sfîrşi într-un mod aproape dezastruos pentru ea. Dar mai întîi ar
trebui poate săspun cum a devenit proprietară, asociată, a acestui magazin, căci e în legătură cu cîteba
întîmplări. După divorț, din pricina prăbuşirilor valutare, care reduceau toată averea părintească la casa din
Cîmpulung şi la cîteva petece de livadă, doamna T. a trecut prin clipe foarte grele.
Cînd mai tîrziu i se spunea, în glumă fireşte, că este o excelentă negustoriță, răspundea
ades pe gînduri: „ De cîte josnicii mă scuteşte asta”. Mie mi-a povestit cît de
silă i-a fost de ea însăşi, cînd la vreun an după divorț, locuia la o
prietenă şi nu se hrănea decît cu cîte două ouă la pahar pe zi: „
Mi se scîlciseră pantofii şi-mi ardeau ciorapii de atîta purtat, nu puteam să mă spăl
în fiecare zi ca lumea ca să nu deranjez prea mult pe prietena care mă
găzduise. Devenisem acră, de dezgust trezit, de umilințe înghițite şi neajunsuri. „Pe vremea aceea a
încercat că intre dactilografă la birourile din capitală ale fabricii noastre (am aflat mai tîrziu),
dar după trei luni Gheorghidiu a dat-o afară... probabil înşelat în aşteptări. Mi-a spus cineva
că era urîtă pe vremea aceea şi prost îmbrăcată. După ce a încercat vreo două
bănci, ca dactilografă, i-a venir ideea care a salvat-o. Pe Calea Victoriei, o doamnă bătrînă,
dar de familie bună, ținea un magazin de mobilier şi obiecte naționale... Fireşte, pirogravura şi
țesăturile săteşti erau principalele mărfuri ale prăvăliei care mergea acum prost. Doamna T., care trăise
doi ani aproape la Berlin, unde arta modernă făcuse începuturi puternice, şi care păstra legături
frumoase cu casele de acolo, căci fostul ei bărbat, fiind inginer al unei fabrici de
tractoare, frecventa mult industria, s-a gîndit să folosească această împrejurare. S-a adresat bătrînei doamne, propunîndu-i
să facă amîndouă tovărăşie. Una aducea magazinul cu chiria plătită, alta un transport de marfă
modernă şi serviciul de „directoare”. Cu puținii bani pe care i-a obținut de acasă, cu
bunăvoința prietenilor de la Berlin, i s-au dat o seamă de obiecte de artă în
comision. La început o garnitură de birou, de nuc placat cu lac modern cafeniu, alt
birou cu plăci groase de stejar sprijinite pe alte două plăci ca un paralelipiped culcat.
Etajere mici, asimetrice, scăzînd ca treptele, capricios... biblioteci cubice, de arțar placat şi lăcuit, tot
cu rafturi asimetrice... pe urmă lămpi ca zarurile mari, mate, şi nu mai ştiu ce
statuete, subțiate, stilizate. Succesul a fost neîntîrziat şi-au primit comenzi mai ale spentru bănci. Cum
doamna T. cunoştea o mulțime de reviste de artă, peste puțin timp au renunțat complet
la pirogravură şi țesături naționale, introducînd noul stil cubist. Au botezat magazinul: „La Arta decorativă”.
(E drept că au început cam în acelaşi timp cu un pictor modernist). Mai tîrziu,
din pricină că transportul costa foarte scump şi mai ales se sporise vama, doamna T.
a adus un specialist din Germania, pentru preparatul placajului de lemn; i-a dat ca ajutoare
cîțva lucrători de la Tîrgu-Mureş şi au instalat pe Şoseaua Iancului un atelier de mobilă
şi obiecte moderne. Ore întregi ea studia retrasă în nişa care semăna cu un birou
al magazinului, şi pe urmă, fie că indica direct modelul, fie că făcea schițe proprii,
căci învățase admirabil desenul, dădea în fiecare zi, timp de o oră sau două, indicații
şefului de atelier. De altfel, nimic nu se întîmpla în magazin şi atelier fără ştirea
ei... Cînd era invitată se scuza, şi la mirarea celorlalți adăuga, surîzînd cu amărăciune: „E
mai bine totuşi decît dactilografă...” Acum avea cele mai diverse modele şi realizări, pe principalul
dispariției oricărui ornament înflorat, şi al geometriei chiar în asimetrie, căci luxul sta numai în
prepararea şi calitatea lemnului.Paturi-divane joase, cu o singură tablie la căpătîi, plecată, fără nici un fel de zorzoane,
alte paturi-divane, cu nişte lăzi geometrice la un capăt, pe care se putea pune vase
moderne şi statuete stilizate, iar înăuntru aşternutul. Fotolii ca nişte cuburi scobite liniar, sau scaune
simple ca acelea țărăneşti, dar din lemn placat, dădeau o impresie de lux nou. Un
paralelipiped, pe el o placă mare pătrată, era o masă de sufragerie. Lămpi- sfeşnice de
birou, făcute din arcuri negre simplu, sau lămpi de tavan, în loc de lustre, cu
nişte cutii de sticlă mari, mate. Covoare colorate împărțite geometric şi asimetric, împreună cu draperii
de culoare întregeau totul. Cam în vremea asta am cunoscut-o eu. Hotărîsem să-mi montez o
garsonieră şi, cum nu ştiam ce îmi trebuie, am intrat aşa, la întîmplare, la „Arat
decorativă”, atras de vitrină. Am fost întîmpinat de o vînzătoare simpatică. Purta uşor o rochie
neagră, serj, cu o floare de piele, neagră, de asemeni, la piept, în stînga. Figura
era prea pronunțată în trăsături, ca de băiat, cu ochii destul de mari, dar cam
apropiați... Mai tîrziu numai am văzut că sunt viu colorați. I-am explicat ce vreau şi
mi-a dat sfaturi cu un aer atît de detaşat, atît de indiferent față de vînzare
sau cumpărare, că m-a convins... Se înțelege că şi asta e o tehnică negustorească mult
mai fină şi mai abilă decît lauda deşănțată şi puerilă a mărfii, în principiu. M-a
întrebat cîte camere sunt, ce formă are garsoniera, ce culoare au tapetele, cîte ferestre etc.
Şi cred că am spus o mulțime de prostii, căci nu prea ştiam ce vreau.
Şi nu înțelegea nimic. Nedumerit şi simțind nevoia să fac o glumă... - Nu rămîne
decît să veniți s-o vedeți. Se aşezase cu coatele pe o vitrină, aducînd umerii cam
prea rotunzi, ca merele, legați în arc la spate, încovoiați în față, căci rochia deschisă
sus, în elipsă, descoperea cînd pe unul, cînd pe celălalt. - Nu văd de ce
n-aş trimite un maestru în locul meu, dar nu văd iarăşi, dacă țineți să vin,
de ce n-aş veni... Şi zîmbea cu o amabilitate de vecină, parcă, atît de îndepărtat
şi indiferent, că nu ştiam ce să cred. Îi priveam mîinile subțiri, nervoase, care nici
un moment nu stau în loc, şi contrastau astfel cu imobilitatea limpede şi cu absența
ochilor. - Domnişoară, îmi este imposibil să ştiu ce vreau. Spun sincer... Dar uite, dacă
eşti bună, spune-mi, suma de 200 de mii de lei, cît vreau eu să cheltuiesc,
ajunge pentru ca să-mi mobilezi trei camere? Uite, asta e cheia apartamentului... care e într-o
casă nouă şi e gol. Îl poți vizita, poți hotărî mobila cum crezi dumneata că
e mai bine... După vitrină, văd că în orice caz te pricepi mai bine ca
mine... La 22 aprilie vreau cheia şi apartamentul... Te previn, domnişoară, că la nota dumitale
voi face o reducere de 20 la sută. M-a privit foarte mirată, măsurîndu-mă cu capul
întors, lung, spre mine. - Da, desigur că da... - Atunci... Şi nedumerită... - În
sfîrşit... dacă dumneata vrei aşa... - De ce nu? Tot acolo ajung... A mai şovăit
puțin. - Da... vreau să spun... ştii... se obicinuieşte un aşa-numit acont ?... Cred că
l-a cerut pentru că în prima clipă i-am părut neserios. - A, da... N-am însă