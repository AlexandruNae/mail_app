
timp, iluminată de ochii vii, care parcă descopereau acum lumea. A luat o ramură de
mimoză ca un mugur de salcie, mi-a desfăcut paltonul şi mi-a pus-o la butoniera vestonului...
A desfăcut apoi poşeta neagră, mare. Am vrut să duc mîna în buzunarul hainei, dar
m-a împiedicat, aducîndu-mi aminte: - Diseară e Anul Nou. - A, da! E Anul Nou...
Atunci primesc... Primesc cu o condiție... Să-mi dai voie să- ți fac şi eu un
dar... Şi am scos mimoza ca o amenințare. I-a înghețat fața şi a capitulat frumos.
- Primesc. Eram chiar în dreptul marelui bijutier... Nici n-a mai avut timp să protesteze.
Pe galantarul acela, care e ca o vitrină de fluturi şi şerpi albi în muzeu,
şi-a aşezat coatele nervos şi a început să caute... A descoperit cel mai cuminte inel...
ca un fir de sîrmă, de aur, cu un safir... de altfelfoarte frumos... S-a întors surîzătoare, arătînd încîntată, jumătate din dinții albi de sus, mai limpezi
ca bijuteriile mici de fildeş. - Am găsit. Am privit glumeț, scoțîndu-mi mînuşile groase de
piele şi dictînd cu o prefăcută energie. - A nu... Cine oferă aci? Eu sau
dumneata? A devenit palidă, de i-a rămas numai gura roşie în toată fața şi s-a
sprijinit de galantar... în clipa aceea, eu am avut, înțelegînd, ca o declanşare fluidă... Fără
să mă gîndesc, automat, parafrazasem una din glumele noastre cele mai intime, cele mai senzuale:
„Mă rog, aici cine iubeşte!" spunea uneori, cînd o țineam îmbrățişată, exasperată de dorință şi
cînd, tiranic, sadic, nu-i îngăduiam nici o mişcare, de rămînea cu tot corpul întins, încordat,
crispat, în aşteptare. Am transpirat întreg, ca de un scurt- circuit în artere şi abia
după cîtva timp am putut vorbi, dar nu către ea, căci între noi totul era
epuizat, ca după o posesiune, ci către bijutier, întrebîndu-l, aşa, stupid, ce rezultat ştie de
la Consiliul de coroană din ziua aceea de la Sinaia, unde fuseseră chemați toți şefii
de partide şi vreo doi jurisconsulți. Pe urmă am căutat cîteva brățări, am rugat-o să
le încerce, ca să maschez premeditarea, şi privindu-i vinele încheieturii, sub pielea subțire, împletite ca
dorințele, i-am prins în jurul mîinii întoarse, care era ea însăşi o bijuterie, brățara comandată.
De plătit, fireşte că m-am făcut că plătesc imediat, dar mă întrebasem mereu dacă să-i
spun prețul bijuteriei, sau să-l las să-i fie surpriză... Mi-am spus însă că e o
copilărie... că ar fi putut să cadă mai tîrziu pe mîna vreunui şarlatan, şi că
era mai bine să ştie prețul adevărat... Am iscălit deci în fața ei un cec,
anulat în prealabil, de 800 000 de lei, cît costase brățara. Era cel dintîi dar
pe care i-1 făceam de cînd ne cunoşteam... Aveam superstiția stupidă că dacă îi ofer
măcar o floare, dragostea noastră se termină... Şi, de aceea, luptînd cu mine însumi, în
doi ani nu-i oferisem nimic. Cu sufletul alterat de sentimentul irevocabilului, cu care, de altfel,
eram de acum familiarizat, resemnat după nădejdi contradictorii şi înfrîngeri definitive, îi pregătisem acest întîi
dar. Cînd am ieşit, apăruse, de după norii lînoşi, iar soarele. - Mai ai o
jumătate de oră... Nu ți-e frig? Mantoul castaniu-verzui, deşi îşi îngusta forma, acoperind cald genunchii,
era scurt şi nu ciorapii de culoarea nisipului aveau să-i țină cald, mai ales că
şoşonii erau atît de scăzuți şi mici. Vrei să mergem să mîncăm împreună la o
grădină oarecare? Am oprit o maşină de piață... Niciodată nu primise să meargă în maşina
mea... În cei doi ani, iubirea noastră rămăsese oarecum secretă... Din cînd în cînd ne
refugiam în cîte un orăşel de munte, de cele mai multe ori plecînd cu trenul:
Deva, Sighişoara, Bran, Nehoiaş sau, cînd nu era sezon, pe coasta mării. Chiar la teatru,
aveam aerul că ne-am întîlnit acolo, la masă eram împreună numai la ea, sau numai
la mine în garsonieră, unde ne închideam uneori de sîmbătă pînă luni dimineața, ca nişte
condamnați ai voluptății. Am mîncat la un restaurant de pe 11 Iunie, singuri în tot
salonul, în acest ajun de An Nou. Era pentru mine o bucurie chiar numai s-o
privesc, cercetînd-o ca pe un tablou... Femeia asta, care la început nici nu mi s-a
părut frumoasă, m-a făcut să descopăr frumusețea. Cădea pe gînduri uneori şi, ferindu-şi parcă privirea
de a mea, rămînea în profil. Pălăria părea o glumă, iar marginea ei, ca o
mică streaşină, de fetru castaniu, tăia o diagonală sinuoasă ocolind pe deasupra sprîncenei stîngi, peste
ochiul drept, peste obrazul rumenit de trecerea de la frig la cald, pînă la lobul
urechii, pe urmă,arcuit spre ceafă, lăsînd cîteva bucle de un arămiu des, întunecat, afară. Zîmbea lumii gîndurilor
ei, arătînd trist dinții albi de sus. Sprijinită în cot, îşi rezemase bărbia de dosul
mîinii sucite, cu degetele mîngîietor lipite de gît. Era într-o vestă de jerse, cu linii-
dungi paralele, roşcate, negre, cafenii, pe care o purta, văzusem pe fereastră, şi în magazin.
În asemenea clipe, ca şi atunci cînd era îmbrăcată pentru serată sau bal, frumusețea ei
avea în ea ceva absolut nepămîntesc, transfigurat, şi asta explica de ce ațîți bărbați vorbeau
despre ea cu un soi de emoție pe care ceilalți, care aveau prilejul s- o
vadă doar întîmplător, în momentele ei de plictiseală, necazuri sau nedispoziție, nu o înțelegeau. Am
vorbit despre multe, fără să cerem nici unul, nici altul, explicații pentru ce a fost.
- Ce faci diseară ? am întrebat, neliniştit că îmi va pleca într-o lume necunoscută.
- Nimic... Vino la mine... şi fără să se gîndească: Vreau să bem, diseară, şampanie...
Mi-am simțit obrajii moi şi năclăiți de o sudoare rece... Să fiu cu ea diseară,
în dormitorul fără mobilă, fără covoare, ca o cameră în care azi te-ai mutat, numai
cu un pat alb şi o mescioară joasă, fără şifonier pentru haine - căci se
dezbrăca într-o odaie alăturată în care erau dulapurile şi masa de toaletă, după ce ieşea
din baie. Să fie din nou goală şi să bea şampanie... Ca un sinucigaş care
dă totul pe o clipă, îmi vine să zic... da. - Ce rău îmi pare,
nu ştiam că te voi întîlni şi m-am angajat pentru toată seara... M- am gîndit
la cei care se duc la operație, fără anestezie... Dar poimîine, nu la... haide la...
Acum e partea cea mai grea... Fireşte oriunde, în afară de: la mine sau la
ea acasă... Cînd iubirea noastră a fost timp de doi ani interioară, va trebui să
fie acum numai pe drumuri. E o schimbare ca o răsturnare în existență. - E
la Cartea romînească expoziția lui Teodorescu-Sion... Vrei să vii s-o vedem? A rămas contrariată, cu
surîsul trist care îi ridica puțin colțul gurii, arcuindu-i buza de jos, făcînd-o paralelă oarecum
cu conturul bărbiei; căci atunci cînd zîmbea, gura i se încadra ca într-un romb instabil,
fără cele patru unghiuri, fiindcă unul era înlocuit de nas, altul topit într-o gropiță în
bărbie, iar două schițate, aproape imperceptibil, în obrajii arcuiți uşor. Şi, ridicînd din umeri, jucîndu-se
cu mănuşile de piele neagră: - La 11 dimineața?... Ca şi cînd ne-am fi descoperit
o vocație nouă, am vizitat, în cele două săptămîni care au urmat, toate expozițiile şi
muzeele din Bucureşti... Eu eram într-o aiureală de fericire continuă... Ştiam însă că totul va
avea un sfîrşit, deci după două săptămîni am început să lipsesc de la rendez-vous-uri... M-a
găsit o dată, chemîndu-mă la telefon, şi am rugat-o să mă ierte, pentru că sunt
puțin bolnav... Sunt nevoit să stau în casă. Speriată: - Ce-i asta?... Ce ai? -
Nu ştiu... puțină febră... - Dă-mi voie să viu să te văd. - Eşti prea
bună, dacă... nu te reține nimic... M-am dezbrăcat numaidecît, am întredeschis buzele ca să mi
le ardă puțin respirația, am făcut un adevărat exercițiu de paloare...A venit, şi-a aruncat mantoul şi pălăria în fotoliu şi s-a aşezat doar jumătate lîngă
mine, pe divan, cu picioarele lungi, oarecum paralele cu divanul, cu genunchii lipiți goi şi
strînşi în mătasea ciorapului, căci rochia de serj bleumarin era prea scurtă. Mi-a luat mîna,
dînd o clipă în lături buclele arămii care-i cădeau pe față din cauză că aproape
îşi smulsese, preocupată de mine, pălăria. - Dar, pentru Dumnezeu, ce ai? - Nu ştiu,