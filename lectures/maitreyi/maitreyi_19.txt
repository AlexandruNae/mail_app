
voluptatea oricît de neînsemnată ar fi atingerea trupului celuilalt. 
Îi explicasem atunci că, pentru mine, posesiunea e mult mai 
neînţeleasa şi mai complicată decît se pare. E foarte greu să ai 
ceva cu adevărat, să-l capeţi sau să-l cucereşti. Mai mult ne 
închipuim că posedăm decît posedăm.
Banalităţile acestea, pe care i le spuneam în treacăt, sigur fiind 
că altceva mai responsabil n-ar fi în stare să reţină, au frămîntat-
o îndeajuns pe Maitreyi. Încerca acum să-şi verifice
 sentimentele prin această "voluptate" esenţială de care îi vorbisem 
atunci.
Îi luai braţul şi-l privii o clipă fascinat. Nu mai era braţ de 
femeie acela. Căpătase o transparenţă şi o căldură autonomă, parcă 
întreaga pasiune se concentrase sub pielea aceea brună, mată, şi 
întreaga voinţă de victorie alături. Trăia prin sine; nu mai 
aparţinea fetei care îl întinsese pe jăratec ca să-şi încerce 
dragostea. Îl ţineam în mîinile mele ca pe o ofrandă vie, zăpăcit eu 
însumi de intensitatea cu care palpita şi de ciudăţenia faptului 
care trebuia să urmeze. Începui să-l strîng, să-l mîngîi, să-l 
sărut, sigur fiind că îmbrăţişez întreaga făptură a Mai- treyiei, că 
pe ea o mîngîi, de ea toată mă bucur. Simţeam cum se pleacă sub 
voluptate, cum cedează agonizînd, simţeam că se deşteaptă la o zi 
nouă, căci printre săruturi îi observam faţa mereu mai palidă, ochii 
tot mai aprinşi, voinţa tot mai rătăcită. În acea chemare a 
dragostei mele, plimbată pe carnea braţului gol, o chemam pe ea. 
Lunecările degetelor mele către umeri se îndreptau spre ea, toată. 
Şi o ghicii atunci cum se clatină şi se reazămă mereu, tot mai mult, 
de mine, pînă ce şi-a încolăcit celălalt braţ de umerii mei şi a 
început să mă strîngă, lăcrămînd, fără răsuflare. Peste cîteva clipe 
o avui în braţe, dîndumi-se ea (căci nu făcui nici un gest ca să-i 
violentez alunecarea, hotărît fiind să-i chinui numai braţul), şi, 
cînd o să- rutai de astă dată pe gură, înţelesei că nu mai era o 
sărutare de viol, căci buzele ei se deschideau ca să mă soarbă, 
dinţii ei încercau să mă străbată, încleştarea nu mai era nici 
împotrivire, nici abandonare, ci coincidenţă cu dorul meu, cu
  sîngele meu. Am înţeles atunci că orice s-âr fi întîmplat mai 
înainte în emoţiile şi în gîndirea Maitreyiei, oricine le-ar fi 
răscolit mai înainte de mine, urmele acelea s-au şters, arse de ziua 
aceasta nouă la care se năştea fecioara. O nemaipomenită beatitudine 
mă invada atunci pe toate porţile sufletului şî ale trupului. Îmi simţeam fiinţa plenar şi continuu, un val inefabil mă înălţa din 
nimic, fără să mă despartă totuşi de mine însumi, fără să mă 
rătăcească. Niciodată n-am trăit mai total şi mai nemijlocit ca în 
acele clipe, care mi s-au părut fără durată.

Încleştarea aceea la sînul Maitreyiei era mai mult decît dragoste. 
Ea s-a deşteptat, cu palmele întoarse acoperindu-şi ochii. S-a 
depărtat de mine agale, privindu-mă cîteodată tresărind, apoi 
acoperindu-şi iar faţa. Trecu pe lîngă masa cu cărţi şi spuse 
automat, arătîndu-mi-le:
― Iată ce-am lucrat astăzi...
Au fost o ghicire nefirească vorbele ei. Căci în acea clipă intră 
Khokha şi-i spuse că d-na Sen o cheamă sus, în odaia ei. Am stins 
luminile, încercînd să mă stă-pînesc; pentru că eram buimac şi 
fericit, şi aproape că-mi venea să-i spun lui Khokha ce fericire mi 
se dăruise mie din senin, fără să o merit.
În camera mea nu-mi găseam locul. Priveam pe fereastra cu gratii, mă 
trînteam pe pat, mă ridicam şi umblam prin odaie. Doream s-o mai văd 
o dată pe Maitreyi, să adorm cu figura ei, cu amintirea buzelor 
neîntreruptă de apariţia lui Khokha. Mi se
 părea că nu ne-am despărţit aşa cum trebuie, în intimitatea noastră 
descoperită astăzi. Nu ne puteam despărţi decît printr-o 
îmbrăţişare, şi venirea lui Khokha o împiedecase. Sunt sigur că şi 
Maitreyi simţea acelaşi lucru, că o auzeam păşind uşor, deasupra, în 
odaia ei, ieşind în balcon, întorcîndu-se. Pe zidul din faţă îi 
puteam vedea umbra de cîte ori se apropia de fereastră. Dar s-a 
stins lumina, şi o ciudată părere de rău mă împietri lîngă gratii. 
Auzi atunci un fluierat, în care s-ar fi putut ghici o melodie, dar 
eu ghicisem altceva. Mă apropiai de fereastră şi fluierai şi eu; nu 
mi se răspunse nimic. Trebuie să fie în balcon, gîndii; şi, 
deschizînd cu multă luare-aminte uşa odăii mele şi uşa, mai grea, a 
coridorului, ieşii în verandă. Nu mă încumetai să cobor în stradă, 
căci lumina felinarului era prea puternică. Fluierai din nou.
― Allan, Allan! mă auzii chemat din balcon.
Îmi spunea întîia oară pe nume. Mă coborîi şi o zării rezemată de 
balustradă, numai cu un şal pe umeri, părul atîrnîndu-i negru peste 
braţe, printre glicine. Era o apariţie legendară, de basm oriental, 
forma ei aproape nudă printre ciorchinele de flori, într-un balcon 
luminat palid de un felinar de cartier. Am privit-o fără să-i spun 
un cuvînt. După moleşeala braţelor abandonate peste balustradă şi 
după resemnarea cu care îşi sprijinea capul pe umăr, înţelesei că 
nici ea nu mai are putere să spună ceva. Ne priveam numai. Apoi, ea 
a căutat sub şal, la sîn, şi mi-a zvîrlit ceva alb şi cu alunecare 
leneşă. În aer; o coroniţă din flori de iasomie. N-am mai văzut-o în 
clipa următoare. Nici nu i-am putut mulţumi.
  M-am întors fericit şi împăcat în camera mea, după ce am închis 
uşile cu aceeaşi grije. Întîlnii pe coridor pe Khokha.
― Am fost să beau puţină apă proaspătă, îmi spuse el încurcat, 
înainte să-i fi vorbit.
Nu m-am întrebat atunci ce căuta el mereu în preajma noastră şi dacă 
nu cumva ne spionează. Purtam coroniţa de iasomie cu prea multa 
mîngîiere şi bucurie ca să mă gîndesc la altceva. Am înţeles mai 
tîrziu că acesta era semnul logodnei, că fecioara care dăruieşte o 
asemenea coroniţă unui tînăr e
considerată pe veci a lui, căci schimbul acesta de flori avea 
valoarea unui legămînt dincolo de împrejurări şi de moarte. Dar 
atunci nu-i cunoşteam încă simbolul şi o strîngeam în mîini şi o 
sărutam, pentru că fusese a Maitreyiei, se lipise de sînul ei, şi de 
acolo mi-o zvîrlise ea, nepreţuit dar mie. Şi şezînd eu pe pat, 
privind florile de iasomie, mă duse deodată gîndul la începuturile 
începutului, cînd de-abia o văzusem pe Maitreyi şi nu-mi plăcuse; 
cînd credeam că nimic nu mă va lega de ea niciodată, şi înţelesei 
că, de fapt, eu o iubisem de atunci, deşi nu-mi lămuream aceasta şi 
nu voiam să mi-o lămuresc.
A fost o noapte de legănări între vis şî amintire, cu parfumul 
iasomiei ispitindu-mi gura Maitreyiei, o noapte în care mi s-a părut 
că aud întîia oară cocorii Bengalului, strigătele lor deasupra 
cîmpiilor inundate de la marginea golfului Am văzut atunci, pe acea 
poartă de fericire deschisă spre lume, o viaţă de
 legendă, pe un tărîm cu şerpi şi tam-tam, în care eu păşeam alături 
de Maitreyi, doi amanţi ai drumurilor.
***
A doua zi am avut mult de lucru la birou şi m-am întors tîrziu după 
masă. Maitreyi mă aştepta cu dejunul în sufragerie. Îşi adusese 
fişele şi le clasifica alfabetic, într-o cutie cu tot atîtea 
despărţituri şi litere. A pălit văzîndu-mă şi mi-a adus îndată să 
mănînc. S-a aşezat apoi aproape de mine, cu şalul trecut peste cap 
pînă aproape de frunte, privindu-mă! Cît sufeream eu atunci, 
neştiind ce să-i spun, temîndu-mă să nu par vulgar (căci eram obosit 
şi mîncam lacom), oprindu-mă din foamea mea ca să-i arunc o privire 
prin care să-i mărturisesc că n-am uitat-o, că mi-e tot atît de 
scumpă ca şi în noaptea trecută.
― Te-ai gîndit la mine azi? o întrebai eu, amintindu-mi că amanţii 
îşi pun asemenea întrebări dulci.
Închise ochii, şi îi zării două lacrimi, mai degrabă sticliri, căci 
bobul nu crescuse atît ca să se desprindă de pleoape.
― De ce plîngi? o întrebai brusc, încercînd să par mai emoţionat 
decît eram. (Şi totuşi, o iubeam, Doamne, o iubeam nebuneşte! Atunci 
de ce nu puteam suferi alături de ea? De ce mi-era foame, iar pe ea 
o podideau lacrimile?)
Nu-mi răspunse nimic, şi, după ce mă ridicai de la masă ca să o 