
Îşi aduse aminte de terasă şi mă pofti. Urcarăm amîn-doi scările, eu 
puţin intimidat, pentru că trebuia să trec prin faţa odăiei 
femeilor, ea încercînd să vorbească tare, ca să o audă maică-sa şi ― 
cum mi-a mărturisit în urmă ― să ştie că "mă distrează". (Gazda mea 
nu dormise cîteva nopţi gîndindu-se cît de greu îmi va fi mie fără 
"distracţii": fără muzică, fără prieteni, fără patefon.) Cînd 
ajunsei sus, mă cuprinse deodată o nemărginită bucurie. Niciodată n-
aş fi ghicit cît de schimbată se vede lumea de pe acoperişul unei 
case, cît de liniştită apare cetatea, cît de verde e cartierul 
nostru. Treceam în fiecare zi pe lîngă arborii din Bhowanipore, dar 
niciodată n-aş fi crezut că sunt atît de mulţi. Mă rezemai de 
parapet şi privii în jos, in curte. Îmi amintii ziua cînd am zărit-o 
pe Maitreyi trîntîtă pe trepte şi rîzînd. Mi se părea c-au trecut 
ani de-atunci. Trecuseră
  ani şi de cînd Maitreyi venise să mă întrebe, fricoasă, la uşa 
odăiei mele: "Vă rog să-mi spuneţi cînd se întoarce tata"... N-o 
înţelegeam; mi se părea că e un copil, o primitivă. Mă atrăgeau 
vorbele ei, mă încîntau gîndirea ei incoherentă. naivităţile ei, şi multă vreme, mai tîrziu, mi-a plăcut să mă consider om întreg 
alături de această barbară.
― Sora mea nu vorbeşte bine englezeşte, îmi spuse venind cu Chabù de 
mînă, dar înţelege totul. Vă roagă să-i spuneţi o poveste... Şi mie 
îmi plac poveştile.

Rămăsei iarăşi sec şi inert în faţa fetelor astea, care se ţineau de 
mînă, sub cerul unui început de seară aşa cum niciodată nu văzusem. 
Am avut o senzaţie ciudată de vis, de decor schimbat într-o clipită. 
Parcă s-ar fi ridicat de undeva o cortină. Sau poate mă schimbasem 
eu; nu ştiu.
― N-am mai citit de mult poveşti, răspunsei după o destul de lungă 
pauză. Şi apoi, mai e ceva: eu nu ştiu să povestesc. E un dar ăsta 
al poveştilor. Nu-l are oricine.
Se întristară amîndouă, atît de spontan şi de sincer, încît mă 
simţii vinovat şi începui a mă gîndi dacă nu cumva tot îmi mai aduc 
ceva aminte din toate poveştile pe care le citisem în copilărie. Nu-
mi venea nici una în minte. Mă simţeam neghiob, şi conştiinţa 
opacităţii mele mă paraliza. Trecui repede în revistă: Perrault, 
Grimm, Andersen, Lafcadio Hearn. Mi se păreau toate cunoscute. Mi se 
părea că aş fi ridicol să le spun
 povestea Scufiţei Roşii sau a principesei adormite, sau a comorii 
fermecate. Aş fi vrut să ştiu o poveste minunată, cu aventuri şi 
complicaţii multe, care să-i placă şi Maitreyiei. Să fie, în 
sfîrşit, demnă de un tînăr inteligent şi cetit; să fie originală, 
impresionantă, simbolică. Şi nu-mi 'trecea prin minte nici o astfel 
de poveste simbolică.
― Spune-mi o poveste cu un pom, vorbi Chabù, privindu-şi sora ca să 
înţeleagă dacă se exprimase bine.
Mă gîndii că aş putea improviza ceva şi începui:
― A fost odată un pom şi, la rădăcina pomului, se afla ascunsă o 
comoară. Un cavaler...
― Ce e aia cavaler? întrebă Chabù.
Soră-sa o lămuri în bengali, în timp ce eu încercam să ghicesc ce am 
să spun mai departe.
― Un cavaler visă într-o noapte că o zînă îi arată locul comoarei. 
(Mi se păru atît de ridicol ceea ce spusesem, încît îmi fu ruşine să 
privesc fetele şi mă aplecai să-mi înnod şireturile pantofilor.) Cu 
ajutorul unei oglinzi fermecate, cavalerul găsi comoara. (Îmi era 
peste putinţă să continuu. Mi se părea că Maitreyi înţelege jena 
mea. dar cînd ridicai ochii, o văzui că asculta foarte atentă si, 
aparent, foarte interesată de cele ce vor urma.) Care îi fu însă 
mirarea, cînd peste comoară descoperi un balaur viu, cu ochi de 
jăratec şi gura de foc. (Roşii pronunţînd ultimele cuvinte.) 
Atunci...
― Dar pomul? întrerupse Chabù... Ce-a zis pomul?
― Acela nu era un pom fermecat şi n-avea darul vorbirii: aşa că n-a 
zis nimic.
  ― Dar de ce trebuie să fie fermecat ca să poată vorbi? întrebă 
Chabù.
Mă simţii puţin încurcat şi-mi spusei în gînd: panteism.
― În sfîrşit, aşa e povestea; nu toţi pomii au suflet, numai cei 
fermecaţi.
Chabù vorbi ceva foarte aprins cu Maitreyi, şi pentru întîia dată regretai că nu le înţeleg deloc limba. Erau sunete dulci, 
italieneşti, şi vocale prelungite, parcă dintr-un moment în altul ar 
fi trebuit să se continue în cîntec.

― Ce spune? mă adresai eu către Maitreyi.
― Mă întreabă dacă pomul ei are suflet. Eu i-am spus că toţi pomii 
au suflet.
― Dar are ea un pom al ei?
― Nu e chiar pom. E arbustul din curte, acela cu ramurile pe 
balustrada verandei. Chabù îi dă în fiecare zi de mîncare: turtă şi 
prăjituri, şi firimituri din tot ce mă-nîncă ea.
Eram fericit şi-mi repetam în gînd: panteism, panteism. Mă gîndeam 
ce documente rare am eu în faţă.
― Bine, Chabù, dar pomul nu mănîncă turte.
― Dar eu mănînc! răspunse ea foarte mirată de observaţia mea.
Mi se părea că descoperirea aceasta nu trebuie pierdută, şi, 
pretextând că mă duc să fumez o pipă, mă coborîi în odaia mea. 
Închisei uşa cu bara şi scrisei în jurnal: "Prima discuţie cu
 Maitreyi. De remarcat primitivismul gîndirii ei. Un copil care a 
cetit prea multe. Astăzi, pe terasă, o întâmplare penibilă cu 
povestitul. Sunt incapabil să spun poveşti; probabil, jena mea de 
tot ceea ce e inocent şi naiv. Revelaţia a fost Chabù, un suflet 
panteist. Nu face deosebire dintre sentimentele ei şi ale obiecte- 
lor; de pildă, dă turte unui pom, pentru că ea mănîncă turte, deşi 
ştie că pomul nu poate mînca. Foarte interesant."
După ce am însemnat în jurnal acele cîteva linii, m-am întins pe pat 
şi m-am lăsat în voia gîndurilor. Nu ştiu ce îndoieli m-au străbătut 
atunci, căci m-am ridicat după cîteva minute, am redeschis jurnalul 
şi ani adăugat: "Poate mă înşel...".
Seara am lucrat cu inginerul în biroul lui. Înainte de a ne 
despărţi, îşi rezemă mîna de umărul meu şi-mi spuse:
― Soţia mea ţine foarte mult la d-ta, Allan. Vreau să te simţi aici 
ca la d-ta acasă. Poţi circula în voie prin toate odăile. Noi nu 
suntem ortodocşi şi nu avem gineceu. Dacă ai nevoie de ceva, te rog 
spune-i soţiei mele sau Maitreyiei. Cred că sunteţi destul de buni 
prieteni...
Întîmplările acestei zile mă ispiteau să spun "da". Îi mărturisii 
totuşi dificultăţile mele.
― Orice fată indiană se poartă aşa cu un strein...
Începu apoi să-mi povestească. O dată, trebuind să ia ceaiul la 
legaţia italiană, consulul a voit să ajute pe Maitreyi să traverseze 
o curte interioară ― căci ploua şi nu aveau decît o singură umbrelă 
― şi i-a luat braţul. Atît a speriat-o pe Maitreyi gestul acesta al 
unui necunoscut, încît a rupt-o la fugă prin ploaie, a ieşit în 
stradă, a sărit în maşină şi nu s-a oprit din
  plîns pînă în Bhowanipore, după ce s-a repezit în braţele mamei. 
Şi asta se întîmplase numai cu un an înainte, cînd Maitreyi avea 
aproape 15 ani şi trecuse examenul de matriculaţie la Universitate, 
şi se pregătea pentru Bachelor of Arts. Altă dată, cînd o familie 
europeană îi invitase în lojă la operă şi un tînăr elegant încercase 
să-i apuce mîna, în întunerec, Maitreyi îi spuse la ureche, destul 
de tare ca să audă vecinii: "Am să te bat cu papucul peste gură!" 
Panică. Loja, în picioare. D-na X "(numele ei este prea cunoscut în 
Calcutta
pentru a-l putea menţiona aici) a intervenit. Discuţii, explicaţii, 
scuze.
― Am făcut vreo greşeală de gramatică? întrebă Maitreyi.
Aceasta mă făcu să rîd cu poftă, deşi mă întrebam dacă fata aceasta 
ascunde inocenţă ori un perfect rafinament, cultivînd humorul şi 
amuzîndu-se pe spinarea noastră. Gîndul acesta îmi venea mereu în 
minte de cîte ori, în urmă, o ascultam vorbind sau îi auzeam rîsul 
din celelalte odăi.
― Nu ştii că Maitreyi scrie versuri? mă întrebă, foarte mîndru, 
inginerul.
― Îmi închipuiam numai, i-am răspuns:
Descoperirea aceasta mi-o făcea oarecum antipatică. Toate fetele 
scriu versuri, şi toţi copiii-minune. Înţelegeam
că inginerul vrea să-şi scoată fata un soi de copil-minune, şi 
aceasta mă dezgusta. De cîte ori mai înainte îmi spusese:
 "Maitreyi are geniu!", şi în acele zile o priveam cu oarecare 