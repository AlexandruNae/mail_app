1 Marin Sorescu IONA TEATRU IONA Prefețele scrise de autorii înșiși nu-și au rostul decât
în măsura în care vin cu niște precizări de ordin documentar. Altfel, să încerci să
spui – e prea lung. Și poate că ai și uitat. Creația e o bâlbâială
în fața lui Dumnezeu. După ce a creat lumea în șase zile, el s-a simțit
atât de epuizat încât n-a mai putut mișca un deget. A mai apărut oare ceva
nou de atunci? Iată un exemplu de epuizare divină. Recitesc după câțiva ani Iona, cu
ochi rece, străin, și mă întreb: oare unde rămăsesem? Iona, proorocul care a fugit din
fața Cuvântului, a încăput în burta chitului. Ca o scrisoare, în cutia poștală. Am găsit,
poate din greșeală scrisoarea. Am citit-o cutremurat și mi s-a părut c-o înțeleg. Am încercat
s-o transcriu. Asta a fost tot. După aceea am vrut să-l uit pe Iona. Ce
s-a ales din mândra cetate Ninive „mare înaintea lui Dumnezeu s-o străbați în trei zile
de umblet”? Ce s-a ales de oamenii ei care s-au îmbrăcat în sac și s-au
pocăit și nu i-a mai ajuns mânia de sus? Am uitat absolut totul. Apelați la
arheologie. Am fost întrebat dacă burta chitului simbolizează călătoria în cosmos sau singurătatea intrauterină. În
ce măsură Iona e primul om ori ultimul om? Dacă dau o accepție freudistă, mistică,
politică ori cabalistică experienței acestui personaj? Și mai ales ce semnificație are gestul final și
dacă nu e prea multă amărăciune și dacă nu mi-e milă de umanitate? Nu pot
să vă răspund nimic. Au trecut trei ani de când am scris tragedia. Totul mi
se încurcă în memorie. Știu numai că am vrut să scriu ceva despre un om
singur, nemaipomenit de singur. Cred că lucrul cel mai îngrozitor din piesă e când Iona
își pierde ecoul. Iona era singur, dar ecoul lui era întreg. Striga: Io-na și ecoul
răspundea: Io-na. Apoi nu a rămas decât cu o jumătate de ecou. Striga: Io-na și
nu se mai auzea decât Io, Io în vreo limbă veche înseamnă: eu. E tot
ce-mi mai amintesc MARIN SORESCU2 IONA Tragedie în patru tablouri PERSONAJE: IONA, pescar PESCARUL I PESCARUL II , fără
vârstă, figuranți Ca orice om foarte singur, Iona vorbește tare cu sine însuși, își pune
întrebări și-și răspunde, se comportă, tot timpul, ca și când în scenă ar fi două
personaje. Se dedublează și se „strânge”, după cerințele vieții sale interioare și trebuințele scenice. Caracterul
acesta „pliant” al individului trebuie jucat cu suplețe, neostentativ. Dacă rolul va părea prea greu,
ultimele două tablouri pot fi interpretate de alt actor.3 TABLOUL I Scena e împărțită în două. Jumătate din ea reprezintă o gură imensă
de pește. Cealaltă jumătate – apa, niște cercuri făcute cu creta. Iona stă în gura
peștelui, nepăsător, cu năvodul aruncat peste cercurile de cretă. E întors cu spatele spre întunecimea
din fundul gurii peștelui uriaș. Lângă el, un mic acvariu, în care dau veseli din
coadă câțiva peștișori.4 - Acum încep să... - Parcă aud poc, poc, tronc, poc, în năvod. -
Bolovani nu alta. Că avem o mare bogată. - Ce mare bogată avem! - Cred
că nu mai au mult. - Nici o grijă. (Strigă.) Iona! - (Răgușit.) Iona! -
(Mai răgușit.) Iona! - Nimic. - Pustietate. - Pustietatea măcar ar trebui să-mi răspundă: ecoul.
- (Băgând de seama că n-are ecou.) Ei, dar ecoul? - (Mai strigă odată, să
verifice bănuiala.) Io...(Așteaptă) ...na... (Așteaptă) - (Frecându-și mâinile a pagubă.) Gata și cu ecoul meu...
- Nu mai e, s-a isprăvit. - S-a dus și ăsta. - Semn rău. -
Aș, poate e vreo măsură mai nouă luată de pescari. - (Explicativ.) Să se termine
odată cu gălăgia de pe mare. - Ce vacarm! - Nu e bine să urli
pe mare. - Pe uscat mai treacă-meargă. - Dar pe apă, ba. - ᘠip eu,
țipi tu, țipă celălalt. Zgomotele s-adună. - Valurile intră în vibrație. - Ca un pod
peste care trec soldații, toți în același timp: se dărâmă. - Păi, când se pun
și ăștia să treacă!... - Așa e și marea. Intră în rezonanță valul ăsta, intră
celălalt. - S-ar putea isca o furtună! - Și când s-ar dărâma toată apa peste
noi... - Zău nu e bine să strige toți de pe mare odată. - Chiar
dacă sunt naufragiați? - Chiar naufragiații. Să strige toți, dar pe rând. - Înțeleg, să
nu se bage de seamă... - Altfel s-ar crede că e o jelanie absolută. -
S-ar înfuria marea. - (Înțelept.) De-aia fiecare om trebuie să-și vadă de trebușoara lui. -
(Uitându-se în apă) Să privească în cercul său. - Și să tacă. (Pauză.) - Numai
că eu trebuie să strig. Să-l chem pe Iona. - (Strigă.) Ionaaa! - Nimic. -
(Strigă.) Să nu te prind pe-aici, auzi? Nu te mai ține după mine, Iona! (Pauză.)
- De fapt, Iona sunt eu. Psst! Să nu afle peștii. De-aia strig, să-i induc
în eroare. Că Iona n-are noroc și pace. - Peștii trebuie să creadă că el
pescuiește cine știe unde. În altă parte... (Râzând.) Cred că ar trebui să pescuiască în
altă mare. Poate acolo... - Dar dacă poți să-ți schimbi marea?! - A, nici pomeneală.5 - (Strigă.) Iona, să nu te apropii de locul ăsta, că-mi sperii norocul. -
(Scoțând năvodul gol.) L-ai și speriat. - (Aruncă din nou năvodul) Ce mare bogată avem!
- Habar n-aveți câți pești mișună pe-aici. - (Curios.) Cam câți? - Dumnezeu știe: mulți.
- (Cu uimire.) O sută? - Mai mulți. - Cam cât a-m număra toată viața?
- Mai mulți. - Atunci, cât a număra toată moartea? - Poate, moartea e foarte
lungă. - Ce moarte lungă avem! Dacă poți număra atâta bogăție... Ce mare bogată avem!
- Și cum poate marea să-i țină pe toți peștii ăștia pe mâncare și pe
bere? - Se descurcă. Greu, dar se descurcă. - (Râzând.) Cred că le dă mai
multă apă. - Nu, că ei nu beau apă. - (Concesiv.) Ei, le-o mai turnând
ea și apă. - Când îi vede pe toți cu gurile căscate... - (Încercând năvodul.)
Parcă acum atârnă mai greu. - Cred că l-am prins pe-ăl mare. - De mult
pândesc eu peștele ăsta. L-am și visat. - Nu-i vorbă, că eu visez în fiecare
noapte doar pești. - Poate unde mă ocup și cu... (Gest, însemnând pescuitul.) - Dar
prea m-am săturat de atâta duhoare în somn. - Visul și peștele. - Visul unu
– crap. - Visul doi – morun. - Visul trei – plătică. - La plătică
întotdeauna mă trezesc înjurând. Mă foiesc în pat până spre ziuă, când ațipesc din nou,
și ce crezi că visez? - (Curios.) Ce? - Ghicește. - O balenă? - Aș,
n-am eu norocul ăsta! Ce crezi că visez? - (Și mai curios) Ce? - O
fâță. - O fâță? - O fâță de pește atât de mic, încât... - Nici
nu ți-l poți aminti. - Se topește până te trezești. - Și așa în fiecare
noapte de când mă știu - Asta se mai poate numi vis? - Și în
timpul ăsta, cei doi copii ai mei dorm buștean. - Cum pot dormi unii așa?
- O dată i-am întrebat: Mă, voi ce visați, de dormiți buștean? - Și ei
cu ochii sclipind de fericire: „Marea”. - Ptiu! - Dar poate lor le convine: visează
marea fără pește.6 - Doar apa mării frumoasă, a naibii când te uiți la ea. Asta visează
ei, lăsând tot greu peștelui pe mine. - (Melancolic) Dacă aș fi pădurar, de la
o vreme mi-ar veni în somn numai copaci. - Aș vrea să mă fac pădurar
și să visez chiar din prima noapte un milion de copaci. - Și eu să
stau la umbra lor - S-ar face în somn că eu stau la umbra lor.
- Ce umbră deasă trebuie să dea un milion de copaci la un loc! -
Deasă ca mierea. - Și eu colo, cu capul pe-o rădăcină, să mă tot uit
după veverițe. - Veverițele nu trebuie să le prinzi. - Asta mi-ar lipsi - să
mai alerg și după veverițe în somnul meu nenorocit! (Cătând spre năvod.) Oare?! - Ai,
să-l scot? - (Nehotărât.) Știu eu dacă a sosit momentul? - De ce-o fi trăgând
așa de greu năvodul? - Barosanul... - De mult îl pândesc eu... Știu și cum
arată. Uite-așa are o gură! (Gest indicând involuntar, gura peștelui mare din scenă.) - A,
de mult îl pândesc eu. - Îi cunosc fiecare solz - Dacă mi s-a arătat
noaptea!... - De câțiva ani îl am în cap, numai că nu pot să-l pun
aici în năvod. - (Făcându-și curaj.) Dă, Doamne! (Trage de năvod.) - Greu, greu... -
(Scoate năvodul.) Nimic? (Uimire.) - Nimic. - Atunci, ce naiba atârna așa? (Privește în zare.)
Așa, înțeleg. Norul acela. Își culcase umbra exact pe năvodul meu. - Mai bine m-aș
face pescar de nori. - Azi unul, mâine altul. Aș aduce repede potopul - Că