
întuneric pentru câteva clipe, în care timp panoul e scos din scenă... El despărțise, de
fapt, transversal, scena în două, interiorul peștelui doi, de interiorul peștelui trei care iese acum
la iveală. La aprinderea luminii, Iona are câteva momente de buimăceală, apoi apreciază lucid situația.)
- Altul! - Mă miram eu să se termine așa de repede! - Și ce
liniște! - (Cu un calm forțat.) Altul. - (Și mai calm.) Și ce liniște!16 - (Izbucnind.) Mai e mult până în clocotul mării? (Pauză.) - (Se apleacă, privind
ceva jos.) Cărăbușii au o groază de picioare, dar când se răstoarnă pe spate nu
mai pot să-și revină, sunt ca și pe lumea cealaltă. Poate ar trebui să aibă
parte din picioarele din spate. Să-și distribuie mai rațional picioarele. - A, e imposibil! Trebuie
să înceapă mai întâi războiul pentru reîmpărțirea picioarelor. (Culege ceva; deziluzionat.) Nu e decât un
biet solz. M-am înșelat. - (Scuzându-se.) Nu vezi ce întuneric e? - (Ușor regret.) Celălalt
parcă era mai luminat. - Nu-l vorbi de bine aici, față de prezentul. - Acum,
după ce l-a înghițit, cred că e totuna. - Dacă-i era totuna, nu-l mai înghițea.
- O fi greșit. - (Nu se lasă.) Era așa, mai transparent. Mai trecea cât
de cât soarele din apă. Nu era acoperit, cum o fi ăsta, cu olane vechi,
cu mușchi pe ele! - Dar unde-o fi cărăbușul ăla? - Adică nu era cărăbuș.
- Nu știu de ce mi s-a făcut dor de-un cărăbuș. - Mai demult îmi
plăceau gângăniile, tot felul de gângănii... Stăteam gânduri întregi și mă uitam la ele. Asta
se-ntâmpla afară, când aveam mijloace să mă uit la ele. - Există un fel de
gâze, seamănă cu furnicile, nu știu cum le cheamă... (Se gândește.) Nu știu cum le
cheamă. - Își fac niște găuri mici în pământ, cât ai băga un ac. Și
se-nvârtesc cât se- nvârtesc pe câmp, apoi intră în culcușul lor. - Cum și-or fi
mai găsind ele împunsătura aia de ac, fiecare a sa, cât ți-e pământul de mare?
- Odată, una tocmai se pregătea să intre, am luat-o pe cal, că eram călare,
și i-am dat drumul hăt, peste șapte poște. Să văd dacă mai nimerește înapoi. -
(Curios.) Și a nimerit? - Nu știu, că n-am mai avut timp să cercetez. Au
intervenit alte evenimente. - Povestea asta cu... - Nu, războiul, plecam la război. - (Cu
obidă.) Uite așa suntem noi împiedicați de la treabă! - I-am scris mamii acasă să
se ducă să controleze locul. - Și? - N-a mai găsit locul, c-a venit un
cutremur și l-a mutat în altă parte. - Aha! (Pauză.) - Înainte mă gândeam tot
timpul la soția mea. - Acum, cu cât trec zilele, soția se întunecă parcă în
minte și mama se luminează. Ca la fântânile cu două găleți. Una se scoboară, alta
se înalță. Acum nu se mai înalță decât mama. - Întoarcerea! - Ce clar o
văd! - Poate că tocmai în momentul acesta și ea se gândește la mama ei.
Dacă-ar trăi bunică-sa, și bunică-sa s-ar gândi acum tot la mama ei. Sunt coincidențe de-astea.
Eu cred că există, în viața lumii, o clipă când toți oamenii se gândesc la
mama lor. Chiar și morții. Fiica la mamă, mama la bunică, bunica la mamă... până
se ajunge la o singură mamă, una imensă...17 - Ce liniște trebuie să fie atunci pe lume! - În momentul acela, dacă-ar
striga cineva ajutor, cred c-ar fi auzit pe-ntreg pământul. - (Căutând în jur.) dacă ar
fi vreo sticlă goală pe-aici, aș scrie un bilețel, l-aș pune înăuntru și l-aș lansa
pe mare. - Mamă – aș scrie –, mi s-a întâmplat o mare nenorocire. -
(Rugător, exaltat.) Mai naște-mă o dată! - Prima viață nu prea mi-a ieșit ea. Cui
nu i se întâmplă să nu poată trăi după pofta inimii? Dar poate a doua
oară... - Și dacă nu a doua oară, poate a treia oară. Și dacă nici
a treia, poate a patra oară. Poate a zecea oară. Tu nu te speria numai
din atâta și naște-mă mereu. (Pauză.) - Ne scapă mereu câte ceva în viață, de
aceea trebuie să ne naștem mereu. Soldaților le scapă, mai ales pacea; obișnuiți să doarmă
în zgomot de tobe, de glasuri, la prima liniște deschid ochii, atât de larg îi
deschid, că intră-n ei iarba și păsările, ca în craterele vulcanilor stinși. Somnambulilor le scapă
nevăzută luna, și se trezesc în mormânt și umblă tiptil pe acoperișurile coșciugelor și se
suie-n vârful unui fir de iarbă, care-i aruncă afară la gălbenușul ciudatei planete. (Pauză.) -
(Mai uitându-se odată în jur.) Aș putea să pun biletul în bășica asta. (O arată
într-un colț.) - (În dubiu.) O da-o? - Atâta lucru! Să zică mulțumesc că nu-ncep
să-l mănânc pe dinăuntru. (Ia bășica, se uită la ea, apoi, cu cuțitul, își taie
o bucată de piele din podul palmei stângi, pe care scrie apoi, cu sânge, câteva
cuvinte. Scena aceasta trebuie jucată ca și când lucrul pare foarte firesc.) (Pune scrisoare în
bășică, umflă bășica, o leagă. Pauză.) - (Explicându-se.) Omul e dator să încerce. - Parcă-i
văd cum sar toți, cu năvoade, cu undițe, cu harpoane... (Imitând forfota mulțimii.) Toți grămadă
în bărci. Femeile cu felinare. - O zi, două, cât e nevoie. - Până mă
dibuiesc. - Pe el, că pe mine nu au cum. - Dacă au felinare! -
Tot degeaba, e gros. - Așa e, al doilea era mai subțirel. - Pss! (Lungindu-se
pe dușumea.) Acum să te văd eu, unchieșule! Mai faci și tu sacrificii. Până te-or
prinde... Că nu mai e mult. Cred că te-au și chitit. Uituc ce sunt! N-am
lansat bășica în apă. Pe unde s-o...? - (Bate cu pumnul în coastele peștelui, să
le-ncerce grosimea. Oftând.) parcă-s zidurile Vavilonului. (Din imprudență, calcă pe bășică. Aceasta se sparge cu
un zgomot teribil, de explozie. Iona, năucit, își pune mâinile la ochi.) - (Dezvelindu-și ochii.)
Unde sunt? - Un sfert de viață îl pierdem făcând legături. Tot felul de legături
între idei, între fluturi, între lucruri și praf. Totul curge așa de repede, și noi
tot mai facem legături între subiect și predicat. Trebuie să-i dăm drumul vieții, așa cum
ne vine exact, să nu mai încercăm să facem legături care nu țin. De când
spun cuvinte fără șir, simt că-mi recuperez ani frumoși din viață. (Găsește jos scrisoarea.)
- Am început să primesc și scrisori. - Vreun naufragiat. Ei cam au obiceiul.
- Unde e mare – și scufundări. - (Râzând.) Crede că eu pot să-l salvez!
- Scriu nenorociții, scriu... - Plictiseala. - (Își aruncă ochii pe scrisoare.) Se vaietă ca
un copil... Să stea pe lumea cealaltă. Dacă se smiorcăie așa! A avut ghinionul să
dea peste belea, și acum vrea să înduioșeze lumea cu soarta lui nenorocită... Să-și lase
fiecare treaba lui și să pornească pe valuri! Află de la mine: n-o să miște
nimeni nici măcar un deget. Nimeni din sat. Nimeni de pe pământ. Nimeni din cer.
- Cât e pământul de mare, să treacă scrisoarea asta din mână în mână, toți
or să-ți dea dreptate, dar să intre în mare după tine – nici unul. -
Pe omenire o doare în fund de soarta ta. - (Mai calm.) Ce, când ți-a
fost bine, când te-ai închis în casă cu femeia ta ai urlat că ești fericit?
- Și chiar de-ai fi urlat, pe omenire ar fi durut-o-n fund de fericirea ta.
- Băiete, descurcă-te și tu cum poți. - Și măcar pe maică-ta n-o mai necăji
cu vești așa de proaste. - Las-o să creadă că feciorul ei e bine sănătos.
Și nu se teme de singurătate. (Aruncă scrisoarea. Pauză.) - De ce m-oi fi înfuriat
atâta? - Nu pot să mă fixez pe o singură stare. - Ca mușchiul pe
copac pe o singură direcție. - Uneori uit unde mă aflu și zâmbesc așa, fără
motiv. - Câteodată sunt vesel. (Râde.) - Vesel de tot. - Pentru că uit de
mine. Mă pierd pe undeva, în vreun loc depărtat, cum ai uita o carte pe
fereastră. - Păi dacă am ști în fiecare clipă unde ne găsim... (O zguduitură a
scenei.) - Se clatină lumea ca un ou clocit. - Clocit și răsclocit. - Din
care trebuia să iasă cine știe ce viitor luminos. - (Râzând.) Dar s-a răzgândit. -
O fi amânat. - S-a clocit oul. - Acum sunt vesel, ori... ? - Așa
și-așa. - Simt o moleșeală... - De ulcior care se umple, gâlgâind în fântână. -
Într-o fântână seacă. - (Pauză.) Ce pustietate. - Aș vrea să treacă Dumnezeu pe aici.
- Mi-e dor să văd pe cineva mergând pe drum. Să apară de acolo și
să dispară pe dincoace. Câțiva pași prin dreptul meu... - Când am să ies de
aici, am de gând să opresc primul om întâlnit și să-l întreb: „Ce mai faci?”